On sekizinci yüzyıl Irak velîlerinden. Osman et-Tavilî hazretlerinin ikinci oğludur. 1837 (H.1253) senesinde doğdu. 1868 (H.1285) senesinde vefât etti.

Babası tarafından yetiştirilen Şeyh Abdurrahmân Ebü'l-Vefâ, zâhirî ve mânevî ilimlerde yüksek derece sâhibi oldu. Babasının vefâtından sonra, ilmini artırmak için Bağdât'a gitti. Geylânî Medresesinde ilim tahsîl etti. Birçok kerâmetleri görüldü. Genç yaşta Bağdât'ta ilim tahsîliyle meşgûl olduğu sırada vefât etti. Gavsü'l-Âzam Abdülkâdir-i Geylânî hazretlerinin türbesi civârındaki kabristana defnedildi.

Şeyh Abdurrahmân Ebü'l-Vefâ hazretleri, vefât etmeden önce büyük velî Seyyid Abdülkâdir-i Geylânî hazretlerinin yakınına defnedilmesini vasiyet etmişti. Vefât ettiğinde kabristanın biraz uzak yerine defnetmişlerdi. Bir gece büyük velî Abdülkâdir-i Geylânî hazretleri o beldenin Nakîbü'l-eşrâfı (Peygamber efendimizin neslinden gelen kimselerin işleriyle ilgilenen kimse) olan zâta rüyâsında Şeyh Abdurrahmân Ebü'l-Vefâ'nın nâşının defnedildiği yerden kaldırılarak, kendi türbesi yanına defnedilmesini emretti. Nakîbü'l-eşrâf uyandığında rüyâdır diye önem vermedi. Ancak Seyyid Abdülkâdir-i Geylânî ikinci ve üçüncü defâ Nakîbü'l-eşrâfın rüyâsına girdi. Son defâsında elindeki asâ ile Şeyh Abdurrahmân Ebü'l-Vefâ hazretlerinin kabir yerini işâret buyurdu. Nakîbü'l-eşrâf ertesi sabah gördüğü rüyâyı anlatınca, kabri nakledilerek bildirilen yere defnedildi.

1) Sirâcü'l-Kulûb; s.34, 35