Evliyânın meşhurlarından. Babası Seyyid Abdullah'tır. 1561 (H.969) senesinde Basra'da doğdu. 1604 (H.1013)de Şam'da vefât etti. Zamânının büyük âlimlerinden ilim öğrendi. Tahsil için Fars ve Hind memleketlerini dolaştı. Fâris diyârında yüksek derecesi sebebiyle"Şâh" lakabı verildi. Rind Dağında yerleştiği için "Rindî" de denilmiştir. Pekçok kimse sohbetlerinde bulunup ondan feyz almıştır. Çok kerâmetleri görülmüştür.

Bir gün dağda bir akarsuyun yanında sevenleri, dostlarıyla birlikte oturmuş sohbet ediyordu. Başında oturdukları akarsu coşkun ve gürültülü bir şekilde akıyordu. Orada bulunanlar bu fazla sesten rahatsız oluyordu. Seyyid Muhammed Şâh hazretleri suya bakıp; "Sus, sessiz ak! " dedi. Bunun üzerine suyun çağlaması kesiliverdi.

Seyyid Muhammed hazretleri tamâmen Allahü teâlâya dönmüş, O'ndan başkasından yüzünü çevirmişti. Bir hac seferinden dönüşte Şam'da vefât etti. Dedesi Seyyid Ahmed İzzeddîn Sayyad'ın kabri yakınında defnedildi. Orada kendisine bir makam yapıldı. "Kabri Zâr" diye bilinir. Oğulları; Seyyid Mûsâ Kebîr, Seyyid Yûsuf, Seyyid Celîl Hasan Gavvas'dır.

1) Kâmûs-ül-Âşıkîn; s.11