<html><body> <p><font face="Times New Roman" size="4.0" color="red"><center><b>VAKF</b></center></p>
</font><font face="Times New Roman" size="3.5">
<p>Vakf üç şartla caiz olur:</p>
<p><b>1-</b> Vakfedilen şey, zatı (aslı) baki kalmakla yararlanılabilen cinsten olmalı.</p>
<p><b>2-</b> Vakf aslı kesilmeyen ve devam edebilen şey üzerine olmalıdır.</p>
<p><b>3-</b> Vakfedilen şey mahzurlu (haram) olmamalıdır.</p>
<p>Vakf, vakfedenin ileri sürdüğü şartlara göre değerlendirilir. Üzerine vakfedilen kişilerin bir kısmına öncelik tanıması, bir kısmının sona bırakılması, bir kısmının eşit gösterilmesi veya bir kısmını üstün tutması gibi.</p>
<p>Vakf, aslı (zatı) baki kalmakla birlikte yararlanılması mümkün olan belirli bir malın hayır ciheti dışında her türlü tasarruftan menedilerek, Allah rızası için hapsedilmesine denir.</p>
<p>Vakfın asıl delili Allah-u Teala&#39;nın şu ayet-i kerimesidir:</p>
<p><i>"Siz sevdiğiniz şeylerden (Allah yolunda) harcamadıkça asla iyiliğe eremezsiniz. Her ne harcarsanız Allah onu hakkıyla bilir."</i> (Ali İmran: 3/92). </p>
<p>Ebu Talha (r.a.) bu ayeti duyunca, malından en çok sevdiği Büreyha adlı çok güzel bahçesini hemen vakfetmiştir. Peygamber (s.a.v.) bu davranışını kabul etmiş, hatta güzel bir davranış olarak görmüştür. <b>[1]</b></p>
<p>Resulullah (s.a.v.) şöyle buyurmaktadır:</p>
<p><i>"Ademoğlu öldüğü zaman amel defteri kapanır. Sadece şu üçü devam eder: Sadaka-i câriye, kendisinden faydalanılan ilim ve kendisine dua eden salih evlat."</i> <b>[2] </b>Vakf, burda sadaka-i cariye hükmündedir. <b>[3]</b></p>

<p><b>Vakfın Rükünleri </b></p>
</font><font face="Times New Roman" size="3.5">
<p>Vakfın rükünleri dörttür:</p>
<p><b>1-</b> Vakfeden:</p>
<p>Vakfeden kişinin mükellef olması, hür ve serbest olması, hayır yapmaya ehil olması ve vakfettiği şeyin sahibi olması şarttır. Onun için çocuğun, delinin ve bunların velilerinin, zorlanan kişinin, savurganlıktan dolayı malı hacr edilmiş olanın, muvakkat veya sürekli o maldan faydalansın diye kendisi hakkında vasiyette bulunulmuş olanın vakfetme yetkileri yoktur ve vakıfları sahih değildir.</p>
<p><b>2-</b> Vakfedilen şey:</p>
<p>Bunun şartı belirli bir mal olması, vakfedenin mülkü olması, bir şahsın mülkiyetinden başka birinin mülkiyetine intikale imkânı olması, mubah bir faydasının olması ve bu fayda olurken kendisinin yok olmamasıdır.</p>
<p>Bu şartlarda vakfedilen şeyin tarla ve ev gibi gayrimenkul olabileceği gibi kitap ve buna benzer menkul yahut ortak bir şey de vakf edilebilir.</p>
<p>Kaynar suyun, kuyuların, meyveleri için ağaçların ve süt, yün ve kılları için hayvanların da vakfedilmesi sahihtir.</p>
<p><b>3-</b> Kendisine vakfedilen: Bu da iki kısımdır:</p>
<p><b>a)</b> Muayyen (Belirli olan şeyler):</p>
<p>Kendisine vakfedilen muayyen (belirli) bir kimse ise, vakfedilen şeyin ona temlik edilebilecek özelliklerde olması şarttır. Mesela kişinin oğlu olmadığı halde oğluna vakıf yapması sahih değildir. Ayrıca kendisine vakfedilen kimse hazır ise, hemen onun kabul etmesi, hazır değilse haberi duyunca kabul etmesi veya mükellef değilse velisinin bu vakfedilen şeyi onun namına kabul etmesi gerekir. Vakfetme bir ma&#39;siyete de (günaha) sebep olmamalıdır.</p>
<p>Zımmiye, ancak sahip olabileceği (gereğini kullanabileceği) bir şey vakfedilebilir. Onun için zımmi birine Kur&#39;an-ı Kerim ve ilmi kitaplarla müslüman bir köle vakfetmek caiz değildir Mürted, müşrik ve kâfir birine vakf yapılamaz. Yapılsa da sahih değildir.</p>
<p><b>b)</b> Gayri Muayyen (Belirli olmayan) yerler:</p>
<p>Bunun şartı ise günaha sebebiyet vermemesidir. Alimlere, mescidlere ve fakirlere vakf yapılabileceği gibi, zenginlere de vakf yapılabilir.</p>
<p>Ayrıca fasık ve zimmilere de vakfetmek caizdir. Çünkü bu durumdakilere sadaka verilebilir.</p>
<p><b>4 -</b> Siga:</p>
<p>"Falan şeyi falan kimseye vakfettim" veya "Falan Şeyi falan kimse için sebil ettim" gibi vakfetmeyi ifade eden lafızlardır.</p>
<p>Bunun şartı ise ebedi olmasıdır.</p>
<p>Mesela: "Bir seneliğine vakfettim" demek sahih olmaz. Muhayyerliğin de olmaması gerekir.</p>
<p>Mesela; "Falan şeyi dilediği zaman geri vermesi" yahut &#39;&#39;Falan kişinin kendisini ortak etmesi şartıyla vakfettim" demekle de sahih olmaz.</p>
<p>Kişi kendi eli altında bulunan maldan istediği kadar infak edebileceği gibi, o mal, kendisinden hayır görülsün diye kişilere veya herhangi bir hayır kurumuna hayır ettiği şartlar dahilinde bırakabilir.</p>
<p>Bu aslında çok hayırlı bir iştir. Çünkü malın sahibi mal zimmetinde iken veya kendisi hayattayken istediği gibi hayır için tasarrufta kullanabilir. Ama bu mal vakfettiği zaman ölümünden sonra da varislerinin bu malda herhangi bir hakkı kalmaz. Bu nedenle o mal hayır cihetiyle devam eder. İnsanoğlu hayatta iken böyle bir hayırlı işe teşebbüs etmişse öldükten sonra hayatta iken bu sevabı yapıyormuş gibi kendisi için gelir getiren bir yatırım gibi olur. İnsanoğlu hayattayken böyle hayırlı yollara başvurmamışsa ölümünden sonra o maldan sadır alabilecek hayırlı işler olsa da faydalanabilir diyemeyiz. Ancak başka cihetle faydalanıyorsa arası ayrı, yani Salih çocuk yetiştirmiş. O çocuk Salih olduğu için hayırlara tevessül etmişse o ayrıdır.</p>
<p>Vakıf apayrı bir konudur. Kendisinden hayır görülsün diye onu hayırlı yerlere hapsetmek. Kendisi bu işe bizzat vesile olduğu için büyük bir hayır adımını atmış oluyor. <b>[4]</b></p>

<p></font><font face="Times New Roman" size="2.5"><b>[1] </b>Buhari, 607.</p>
<p><b>[2] </b>Müslim, 1631.</p>
<p><b>[3] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 361-362.</p>
<p><b>[4] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 362-363.</p>

</body></html>