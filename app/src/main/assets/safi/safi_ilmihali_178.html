<html><body> <p><font face="Times New Roman" size="4.0" color="red"><center><b>ARİYET</b></center></p>
</font><font face="Times New Roman" size="3.5">
<p>Kendisinden faydalanması mümkün olan ve aslı kalıcı olan her şeyin başkasına ariyet (ödünç) olarak verilmesi caizdir. Verilen bu mal kullanılmakla tükenmeyen bir nesne olmalı ve müddetinde süreli ve süresiz olması da caizdir.</p>
<p>Ariyeti alan kişi, ariyetin telefi halinde telef gününün kıymetiyle sorumlu (yükümlü) olur.</p>
<p>Ariye, mal sahibinin malının menfaatini başkasına karşılıksız olarak bir süreye kadar mubah kılmasıdır.</p>
<p>Ariye, İslam dininin teşvik ettiği iyi amellerden birisidir. Zira insanlar her zaman birbirlerine ihtiyaç duyarlar. Birinde bulunan bir mal diğerinde bulunmayabilir. Kendisinde bulunmayana yardımcı olunsun diye geçici olarak bir malı verip ondan fayda görmesi iyi işlerdendir.</p>
<p>Delili için Yüce Allah şöyle buyurmaktadır: </p>
<p><i>"İyilik ve takvada birbirinize yardım ediniz."</i> (Maide: 5/2) Bir diğer ayeti kerimede, </p>
<p><i>"Maunu (komşuların birbirlerine muhtaç oldukları şeyi) esirgerler."</i> (Maun: 107/7) buyurulmuştur.</p>
<p>Hadisten delil. Resulullah (s.a.v.) Huneyn Savaşı için Safvan bin Ümeyye&#39;den bir çok zırh emanet olarak almıştı.<b>[1] </b> </p>

<p></font><font face="Times New Roman" size="4.0" color="red"><center><b>Ariyetin Rükünleri</b></center></p>
</font><font face="Times New Roman" size="3.5">
<p>Ariyetin dört rüknü vardır:</p>
<p><b>1)</b> Muîr (ariyet veren).</p>
<p><b>2)</b> Müsteîr (ariyet alan).</p>
<p><b>3)</b> Muâr (ariyet olarak alınan şey).</p>
<p><b>4)</b> Siga.</p>
<p>Sigada, bir tarafın sözle söylemesi ve diğer tarafın fiilen yapması yeterlidir.</p>
<p>Ariyet verenin şartı; akıl, baliğ, hür ve reşit olmasıdır. Müsteîrin şartı, belli bir kimse olması, mutlak olması ve mutlak tasarruf edebilecek selahiyete sahip olmasıdır.</p>
<p>Muâr, (ariyet olarak alınan şey) ise, aslı kalıcı olmakla kendisinden fayda görülen her şeydir.</p>
<p>Ariyet olarak alınan şeyin şartı da, ondan faydalanmanın mubah olması ve ondan faydalanırken telef olmayan bir mal durumunda olmasıdır.</p>
<p>Ariyet alınan şeyin kendisinde yahut niteliğinde bir zarar veya bir kusur sözkonusu oluşursa; ariyeti alan kişi, kendisine izin verilen sınırda onu kullanmışsa tazmin etmez. Yani o kusur veya zarar için bir şey ödemez.</p>
<p>Mesela; bir kimse ariyet olarak giymesi için birine bir elbise vermiş ve o da normal şekilde giyip elbise bu normal giyimden dolayı yıpranmışsa, tamamen işe yaramaz duruma düşmüş olsa bile onu tazmin etmez.</p>
<p>Biri, ariyet olarak başkasına bir hayvan vermiş ve hayvan ölecek olursa onu tazmin etmez.</p>
<p>Kendisine izin verilen şekilde kullanmışsa hayvanın sırtının yaralanmasından, topal olmasından sorumlu değildir. Ama izin verilmeyen bir hususta kullanmaktan dolayı ona bir zarar gelmişse, onu tazmin etmekle mükellef olup, telef ettiği günkü rayiç üzerinden zararı öder.</p>
<p>Şartlarından birinin ortadan kalkmasıyla ariyet akdi ortadan kalkar. <b>[2]</b></p>


<p></font><font face="Times New Roman" size="2.5"><b>[1]</b> Ebu Davud, 3562.</p>
<p>Kadı Ebu Şuca’, Ğayet’ül-İhtisar ve Şerhi , Ravza Yayınları: 341.</p>
<p><b>[2] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 342.</p>

</body></html>