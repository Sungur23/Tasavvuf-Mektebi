<html><body> <p><font face="Times New Roman" size="4.0" color="red"><center><b>BOŞ ARAZİYİ İŞLETMEK</b></center></p>
</font><font face="Times New Roman" size="3.5">
<p>Boş araziyi iki şartla ihya etmek (işletmek) caizdir</p>
<p><b>1-</b> Araziyi ihya edenin (işletenin) müslüman olması.</p>
<p><b>2-</b> Arazi boş olup üzerinde hiç bir müslümanın mülkiyetinin olmaması.</p>
<p>Arazi için işletilmiş olduğunun sıfatı bulunduğu yöredeki adetler üzerine işletilip canlandırılmasıdır.</p>
<p>Bir araziyi ihya edene üç şartla su vermek vacip olur:</p>
<p><b>1-</b> Suyun ihtiyaçtan fazla olması.</p>
<p><b>2-</b> Suyu alacak kişinin kendi nefsi veya hayvanı için suya muhtaç olması.</p>
<p><b>3-</b> Kuyu veya çeşme gibi alınan suyun yerini yeni suyun doldurur nitelikte olması.</p>
<p>Ölü araziyi işletip dirilmek sünnettir.</p>
<p>Daha önce onarılıp düzeltilmemiş ve hiç kimseye ait olmayan boş bir araziyi işler hale getirmek caiz olmakla birlikle İslam dini bunu maslahatlar için teşvik etmiştir.</p>
<p>İslam dini ekonomik sistemiyle üretime çok önem vermiştir.</p>
<p>Peygamberimiz (s.a.v.) bir hadisi şeriflerinde şöyle buyururlar</p>
<p><i>" iki günü birbirine eşit olan zarardadır"</i></p>
<p>Bu hadisi şerif uzaktan yakından konumuzla ilgilidir. Çünkü yüce Allah (c.c.) meşru bir şekilde kullarının çalışıp, gerek kendisine gerek diğer insanlara yararlı olmasını sever.</p>
<p>İnsanoğlunun kimseye zarar vermeyecek şekilde çalışması, yeni yeni çalışma ve üretim alanları bulması hayırlı olan işlerdendir.</p>
<p>Konumuzun aslını teşkil eden boş bir araziyi işletmek, ölü araziyi canlı hale getirmek uygun görülmüştür.</p>
<p>İslam dini, insanların yerleşimde genişleyip yeryüzüne yayılmasını gerekirse dağları ve taşlık bölgeleri de işleterek, servetlerin çoğalmalarını, bolluk ve genişliğin artmasını teşvik etmiştir. Böylece servet ve kuvvet elde edilir.</p>
<p>Yukarıdaki şartlardan da öğrenmiş oluyoruz ki bir araziyi işletene su ihtiyacını karşılamak için ihtiyaçtan fazla olan suyu vermek vaciptir.</p>
<p>Resulullah (s.a.v.) şöyle buyurmaktadır:</p>
<p><i>" Her kim, kimsenin olmayan ölü araziyi işletirse onun hakkıdır."</i> <b>[1]</b></p>
<p>Başka bir hadis-i şeriflerinde şöyle buyurmaktadır:</p>
<p><i>"Her kim ölü bir araziyi diriltirse, onda sevap yardır ve hayvanların ondan yediği de sadakadır"</i> <b>[2]</b></p>
<p>Ölü arazi işletilmeyen yahut cahiliye döneminde işletilmiş olup, daha sonra kimsenin onda hakkı bulunmayan meskun yerlerin harimi olmayan, Arefe, Müzdelife ve Mina&#39;nın dışında olan ve İslam döneminde de kendisine sahip kimsenin bulunmadığı arazidir.</p>
<p>İşletilmediğinin araştırılıp ispatlanmasına gerek yoktur. İşletilmesinin izleri bulunmuyorsa, mesela ağaç, kanal, çevresinde duvar gibi işletildiğine dair alametler yoksa, işletilmemiş olduğuna dair yeterli delildir.</p>
<p>Ölü arazi bir İslam beldesinde ise mükellef bile olmazsa Müslüman hükümetten izin almadan onu ihya edip mülkiyetine alabilir. Velevki cahiliye döneminde işlenmiş olduğuna dair alametler bulunsun. Sahibi olmadıkça, onu ihya etme hakkına sahiptir.</p>
<p>Zımmi biri, hükümetten izin almış olsa bile. ölü bir araziyi ihya ederse, elinden alınır, fakat kullandığı için ondan ücret alınmaz. Herhangi bir Müslüman onu zımmiden alıp, ihya ettiği takdirde hükümetten izin almamış olsa bile mülkiyetine girmiş olur.</p>
<p>Gerek zımmi ve gerekse hiç bir dine bağlı olmayan şahıs, ölü arazide avlanabilir. Ondan ot veya odun toplayabilir ve müslümanlara zarar dokunmuyorsa toprak alabilir.</p>
<p>Şayet arazi İslam döneminde işlendiğine&#39;dair alametler taşıyor ve sahibi belli değilse; beytülmale ait olup, Devlet Başkanı dilerse onu bekletir, dilerse satar ve parasını sahibine vermek için emanete alır.</p>
<p>Ölü araziyi diriltme, kullanılacağı maksada göre değişir. Bu konuda örfe başvurulur.</p>
<p>Hayvanların barınması için yahut odununu kullanmak için ihya, çevresine duvar çekmekle gerçekleşir. İskan için ihya ediliyorsa, duvarlarını bina etmek ve tavan oluşturmakla gerçekleşir.</p>
<p>Ekin için ihya ediliyorsa; sınırının belirlenmesi, taşlarının ve zararlı-otların ayıklanması, tesviyesi ve yağmur suyu yetmiyorsa kanallar açılması gibi çalışmalarla gerçekleşir.</p>
<p>Bahçe için ihya ediliyorsa, çevresine duvar çekilmesi, yukarıda anlatılan hususların yapılması, fidanların ekilmesi ve kuyusunun temizlenmesi gibi çalışmalarla gerçekleşir.</p>
<p>Ölü bir araziyi ihya ederken, onda işlenmeye ihtiyaç duyan veya duymayan bir maden çıkarsa ihya edene aittir. Çünkü o da tarlanın bir parçasıdır. Ancak onu ihya etmeden önce, onda böyle bir madenin varlığını bilmemesi gerekir.</p>
<p>Şayet biliyor idiyse, maden kendisinin olmayacağı gibi tarla da kendisine ait olmaz. Çünkü, baştan niyeti tarlayı ihya değil, o madeni ihya etmektir ki burada sadece menfaat söz konusu oluyor. Onun için caiz olmaz. Halbuki boş araziyi ihya etmenin temel hikmeti üretimdir. Öyle bir üretim ki hem o şahıs ve hem de toplumun menfaati sözkonusu olur. <b>[3]</b></p>


<p></font><font face="Times New Roman" size="2.5"><b>[1] </b>Buhari, 2210.</p>
<p><b>[2] </b>Nesai ve İbn-i Hibban.</p>
<p><b>[3] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 358-360.</p>

</body></html>