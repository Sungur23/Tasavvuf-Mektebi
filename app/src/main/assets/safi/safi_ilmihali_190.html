<html><body> <p><font face="Times New Roman" size="4.0" color="red"><center><b>LUKATA (BULUNAN EŞYA)</b></center></p>
</font><font face="Times New Roman" size="3.5">
<p>Sahipsiz bir yerde veya bir yolda kayıp eşya bulan kişi yerden almasında veya terketmesinde serbesttir. Ancak gereğini yerine getireceğine dair kendine güveni varsa alması terketmesinden daha evladır.</p>
<p>Örfen değer taşıyan bir lukatayı yerinden alan kişinin bununla ilgili altı şeyi öğrenmesi gerekir: </p>
<p><b>1- </b>Kılıfını. <b>2-</b> Kapağını. <b>3-</b> Bağlama ipini. <b>4-</b> Cinsini. <b>5-</b> Sayısını. <b>6-</b> Tartısını.</p>
<p>Lukatayı alan kişi onu benzerinin muhafaza edildiği bir yerde koruması gerekir. Sonra onu sahiplenmek isterse bir sene boyunca cami kapılarında ve bulduğu yerlerde ilan etmesi gerekir. Buna rağmen sahibini bulamazsa sorumlu olmak şartıyla kendi mülkiyetine geçirir.</p>
<p>Lukata dört çeşittir:</p>
<p><b>1-</b> Aslı baki kalmakla dayanıklı olan mal. Yukarıda belirtilen bunun hükmüdür.</p>
<p><b>2-</b> Yiyecek gibi dayanıklı olmayanlar.</p>
<p>Bu gibi maddeleri bulan kişi ya kendisi tüketir bedeliyle yükümlü olur veya sarfederek misliyle borçlu olur, ya da satarak bedelini muhafaza eder.</p>
<p><b>3-</b> Yaş yiyecekler gibi devamı sağlanmayan maddeler.</p>
<p>Bunları gördüğü zaman maslahatı için ya satarak değerini ya da kurutarak onu muhafaza eder.</p>
<p><b>4-</b> Hayvanlar gibi nafakaya ihtiyacı olanlar. Bunlar da iki çeşittir:</p>
<p><b>a)</b> Kendini koruyamayacak cinste olan hayvanlar (koyun ve buzağı gibi): Bunları bulan kişi ya alıp tüketir, kıymetiyle zamin (sorumlu) olur ya da yerinde bırakır ve sevap olsun diye o hayvana nafaka verir veyahut satar ve parasını muhafaza eder.</p>
<p><b>b)</b> Kendini koruyabilecek cinste olan hayvanlar (at, katır gibi): Bunlar çölde bulunursa yerinde bırakılırlar. Yerleşim merkezinde bulunursa, bulan kişi yukarıda saydığımız üç işlem arasında dilediğini yapar.</p>
<p>Lukata, dalgınlıkla yere düşürmek ve benzeri şekillerde sahibinden kaybolan maldır. Lukata&#39;nın delili Allah-u Teala&#39;nnın şu kavli şerifidir: </p>
<p>"İyilik ve takva üzerine birbirinizle yardımlaşın" (Maide: 5/2) </p>
<p>Lukatanın meşru olmasında insanlara kolaylık vardır. Çünkü kayıp malı bulan bir kimse sahibine verdiği zaman ona yardımcı olur. Bu sayede insan kayıp malını bulunca gönlü ferahlar ve sıkıntısı gider. Bu nedenle kayıp malı bulup sahibine verenin Allah katında sevabı çok olur. Bu konuda Peygamberimiz (s.a.v.) şöyle buyurmuştur:</p>
<p><i>"Kim dünyada müslüman kardeşinin sıkıntılarından bir sıkıntı giderirse , Allah ondan kıyamet sıkıntılarından bir sıkıntı giderir"</i> <b>[1]</b></p>
<p>Hükmü: Lukatayı bulan kimse kendi nefsine güveriip, hıyanet etmiyeceğini bilirse, onu muhafaza edip sahibine ulaştırmak gayesiyle alması sünnettir. Eğer kendine güvenmeyip hıyanet edeceğini bilirse o zaman alması haramdır.</p>
<p>Peygamberimiz (s.a.v.) şöyle buyurmuştur:</p>
<p><i>"Kayıp malı ilan edip bildirmeden kaldıran kimse dalalettedir.&#39;&#39; </i><b>[2]</b></p>
<p>Kendisinden başka o malı alacak güvenilir biri yoksa o zaman buluntu malı (lukatayı) alıp koruması vaciptir. Kaybolmuş olan şeyi alıp korumak ve sahibine iade etmek için almak iyiliktir. Zeyd bin Halit (r.a.)&#39;den şöyle bir rivayet vardır.</p>
<p>Resulullah (s.a.v.)&#39;e  altın ve gümüşün yitiğinden soruldu. Buyurdu ki:</p>
<p><i>"Cüzdan ve kesesini bir seneye kadar muhafaza et ve tanıt. Sahibi bilinmezse o senin yanında emanet olarak kalsın. Bir gün sahibi gelirse kendisine ver, sahibi çıkmazsa senindir."</i></p>
<p>Suali soran kimse bu defa deve yitiğinden sordu:</p>
<p>Resulullah (s.a.v.) yine buyurdu ki;</p>
<p><i>- "Ondan ne istiyorsun, onu bırak, onun ayakkabısı ve su tulumu onunla birliktedir, suya gider ve ağaç yer, sahibi onu buluncaya kadar.</i></p>
<p>O zat "Koyunun yitiği nedir?" diye sorduğunda, Resulullah (s.a.v.) buyurdu ki:</p>
<p><i>"Onu al, o ya senin ya kardeşinin ya da kurdundur"</i> <b>[3]</b></p>

<p></font><font face="Times New Roman" size="4.0" color="red"><center><b>Lukatanın Rükünleri</b></center></p>
</font><font face="Times New Roman" size="3.5">
<p>Lukatanın 3 rüknü vardır.</p>
<p><b>a)</b> Almak. <b>b)</b> Alan. <b>c)</b> Alınan.</p>
<p><b>a)</b> Almak:</p>
<p>Kaybolan malı almaktan ibarettir. Emanetine güvenilen birinin kaybolmuş malı (lukatayı) alması müstehaptır, fasıkın alması mekruhtur. Kayıp mal alındığında şahit tutmak ve malın sıfatlarından bir kısmını onlara anlatmak müstehap olup, sıfatların tamamını söylemek ise mekruhtur.</p>
<p>Şafii alimi İmam Rameli&#39;ye göre bulunan bir şey bırakıldığı takdirde kaybolma ihtimali kuvvetli ise kendine güvenen kimsenin o malı alıp bir seneye kadar tarif etmesi vaciptir.</p>
<p><b>b)</b> Alan:</p>
<p>Lukatayı alıp yanında muhafaza edip ve daha sonra tanıtabilmek için ilan eden kişinin müslüman, hür, akıllı, mükellef ve sefehtan dolayı malına hacredilmemiş olması gerekir.</p>
<p>İlanda:</p>
<p>&#39;Cinsi; yani altın mı, para mı, döviz mi ? Sıfatları; yani Türk malı mı, yabancı mal mı?&#39; şeklinde özelliklerini beyan eder. Fakat miktarı beyan edilmez.</p>
<p>Onu mal edinmek gayesiyle almış ise ilan ücreti kendisine aittir. Mal edinmek niyetiyle değil de,</p>
<p>&#39;Alayım bir gün sahibi çıkar veririm&#39; niyetiyle iyilik olsun diye almışsa ilan ücreti mal sahibine aittir.</p>
<p>Onu mülküne geçirdikten sonra veya mülk edinip harcadıktan sonra sahibi çıkarsa o malı veya o malın bedelini sahibine vermeye mecburdur.</p>
<p>Mekke&#39;de (Harem Bölgesi&#39;nde) görünen herhangi bir şey sadece muhafaza edilmesi için alınır. Çünkü orası kutsal bir beldedir. Dinimiz lukata hükmünde bu kutsal yerler için, böyle bir hüküm getirmiştir.</p>
<p><b>c)</b> Alınan:</p>
<p>Bunun şartı ise, düşme yahut unutulma ile kaybolan maldır. <b>[4]</b></p>

<p></font><font face="Times New Roman" size="2.5"><b>[1] </b>Müslim, 2699.</p>
<p><b>[2] </b>Müsned-İmam Ahmed, 7360.</p>
<p><b>[3] </b>Buhari 2295, Müslim, 1722.</p>
<p>Kadı Ebu Şuca’, Ğayet’ül-İhtisar ve Şerhi , Ravza Yayınları: 397-369.</p>
<p><b>[4] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 370.</p>

</body></html>