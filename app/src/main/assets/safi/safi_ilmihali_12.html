<html><body> <p><font face="Times New Roman" size="4.5" color="red"><center><i><b>İMANIN ESASLARI</b></i></center></p>

<p></font><font face="Times New Roman" size="4.0" color="red"><center><i><b>1-ALLAHA İMAN</b></i></center></p>

<p></font><font face="Times New Roman" size="3.0">Allah&#39;a iman, şu hususları kapsar:</p>
<p></font><font face="Times New Roman" size="3.0"><b>a- Allah&#39;ın varlığını kabul etmek:</b></p>
<p></font><font face="Times New Roman" size="3.0">Gözümüzle gördüklerimizin bir yaratıcısının bulunması gerekmez mi? işte O, hiç yoktan var eden Allah-u Teala&#39;dır. Varolan bu her şeyi, yeri, gökleri ve bütün kâinatı yaratan O&#39;dur.</p>
<p></font><font face="Times New Roman" size="3.0"><b>b- Allah-u Teala&#39;nın birliği:</b></p>
<p></font><font face="Times New Roman" size="3.0">Bütün varlıkların mükemmel bir düzeni vardır. Güneşin, ayın, yıldızların, mevsimlerin ve nebatın bir seyir ve tam bir intizam içinde oluşunda derin bir hikmet vardır. Allah birdir. Eşi ve benzeri yoktur. Bu evren Allah&#39;ındır ve bu evrenin hayatiyetini, varlığını sürdürmesi de Allah&#39;ın kontrolündedir. Eğer birden fazla ilah olsaydı, varlık nizamında bu düzen olmazdı.</p>
<p></font><font face="Times New Roman" size="3.0">Yüce Allah Kuran-ı Kerim&#39;de şöyle buyurur:</p>
<p></font><font face="Times New Roman" size="3.0">"Eğer yerde ve gökte Allah&#39;tan başka ilah olsaydı. Yer ve göğün ikisi de harap olur giderdi." (Enbiya: 21/22)</p>
<p></font><font face="Times New Roman" size="3.0"><b>c- Allah sevgisi:</b></p>
<p></font><font face="Times New Roman" size="3.0">Allah&#39;ı sevmek O&#39;nu daima hatırında tutmaktır. Allah&#39;ı sevenin O&#39;nu unutması düşünülemez. Allah&#39;ı böylece seven kişiyi Allah da sever. Allah (c.c), kendisini hatırında tutanı ve kendisini unutmayanı sever. Kendisini unutmamak ve O&#39;nu hatırında tutmak demek, O&#39;nun emirlerine sıkıca bağlı olmakla olur.</p>
<p></font><font face="Times New Roman" size="3.0">Gerçek bir sevgi için şöyle bir misal verilebilir:</p>
<p></font><font face="Times New Roman" size="3.0">İnsan sevdiğinin düşmanlarını sevmez, onları dost edinmez sevdiğinin dostlarını sever ve onları da dost edinir. Bu misalin çok çok ötesinde Allah&#39;ı sevenin, Allah&#39;ın dostlarını dost bilmesi düşmanlarını da düşman kabul etmesi gerekir.</p>
<p></font><font face="Times New Roman" size="3.0">Allah sevgisi her çeşit sevgiden üstün olmalıdır. Bu üstünlüğün alameti de Kur&#39;an-ı Kerim&#39;deki bütün emirlere bağlı olmakla olur.</p>
<p></font><font face="Times New Roman" size="3.0">Bu konuda Kuran-ı Kerim&#39;de Yüce Allah şöyle buyurur;</p>
<p></font><font face="Times New Roman" size="3.0"><i>"Sizin dostunuz (veliniz) ancak Allah&#39;tır, Resulüdür. İman edenlerdir; onlar ki Allah’ in emirlerine boyun eğerek namazı kılar, zekatı verirler.</i> (Maide: 5/55) </p>
<p></font><font face="Times New Roman" size="3.0"><i>"Kim Allah&#39;ı, Resulünü ve iman edenleri dost edinirse (bilsin ki) üstün gelecek olanlar şüphesiz Allah&#39;ın tarafını tutanlardır. </i>(Maide: 5/56)</p>
<p></font><font face="Times New Roman" size="3.0">Başka bir Ayet-i Kerimede Allah&#39;a düşman olanları, bizim de onları düşman bilmemiz gerektiğini bildirerek şöyle buyurmuştur:</p>
<p></font><font face="Times New Roman" size="3.0"><i>"Onlar birbirinin dostudurlar, içinizden onları dost tutanlar onlardandır. " </i> (Maide:5/51)  <b>[1]</b></p>

<p></font><font face="Times New Roman" size="3.0"><b>Allah&#39;ın Sıfatları </b></p>

<p></font><font face="Times New Roman" size="3.0">Allah&#39;ın sıfatları Zati ve Sûbuti olmak üzere ikiye ayrılır:</p>
<p></font><font face="Times New Roman" size="3.0">Zati sıfatlar 6 tanedir.</p>
<p></font><font face="Times New Roman" size="3.0"><b>1- Vücut:</b> Allah&#39;ın var olması demektir.</p>
<p></font><font face="Times New Roman" size="3.0"><b>2- Kıdem:</b> Varlığının başlangıcı olmamak demektir. Allah&#39;ü Teala çok önceden yoktu, sonradan oluşmuş gibi bir şüpheye kapılmamak lazım. Bu sebeple de onun varlığının başlangıcı diye bir şey düşünülemez.</p>
<p></font><font face="Times New Roman" size="3.0"><b>3- Bekâ:</b> Varlığının sonu olmaması demektir. Allah&#39;tan başka her varlığın bir sonu olacaktır. Fakat Allah-u Teala daima var olacaktır.</p>
<p></font><font face="Times New Roman" size="3.0"><b>4- Vahdaniyet:</b> Bir olmak demektir. Allah-ü Teala her bakımdan bir olmasıdır. Her yönüyle eşsiz olması demektir.</p>
<p></font><font face="Times New Roman" size="3.0"><b>5- Muhalefettun lil Havadis:</b> Sonradan yaratılanların hiç birine benzememesi demektir. Allah-ü Teala hem zatı, hem de sıfatları itibariyle hiç bir varlığa benzemez.</p>
<p></font><font face="Times New Roman" size="3.0"><b>6- Kıyam Binefsih (Kıyam Bizatih):</b> Allah-ü Teala&#39;nın varlığı kendindendir. Bir başka varlığa muhtaç değildir. Halbuki ondan başka hiç bir şeyin varlığı kendinden değildir. O hiç bir şeye muhtaç değildir. Her şey O&#39;na muhtaçtır.</p>
<p></font><font face="Times New Roman" size="3.0">Subuti sıfatlar 8 tanedir.</p>
<p></font><font face="Times New Roman" size="3.0"><b>1- Hayat:</b> Diri olmak demektir. Allah-ü Teala kendine mahsus bir hayat sahibidir. Diğer varlıklara da hayat veren O&#39;dur.</p>
<p></font><font face="Times New Roman" size="3.0"><b>2-</b>  <b>İlim: </b>Bilmek demektir. Allah-u Teala&#39;nın her şeyi bilmesi demektir. O&#39;nun bilmediği, bilmeyeceği hiç bir şey düşünülemez. Olmuşu, olacağı ve şu anda nelerin olduğunu bilir. Karada, denizde, görünende, görünmeyende olan her şeyi Allah bilir.</p>
<p></font><font face="Times New Roman" size="3.0"><b>3-</b> <b>Sem&#39;î:</b> İşitmek demektir. Allah-u Teala her sesi aynı anda duyar.</p>
<p></font><font face="Times New Roman" size="3.0"><b>4- Besar:</b> Görmek demektir. Dilediği her şey olur. O, her şeyi görür, görmesi için uzak-yakın, aydınlık-karanlık gibi durumlar neticeyi değiştirmez. Her yerdeki her şeyi aynı anda görür.</p>
<p></font><font face="Times New Roman" size="3.0"><b>5- İrade:</b> Dilemek demektir. Allah-ü Teala&#39;nın iradesinin önüne geçecek bir kuvvet olamaz. Mutlak irade sahibidir. Dilediği her şey olur.</p>
<p></font><font face="Times New Roman" size="3.0"><b>6- Kudret:</b> Kudret sahibi olmaktır. Kudretinin önünde duracak bir kuvvet olamaz. O hiç bir şeyden aciz değildir. Dilediğini var, dilediğini yok edecek güce sahiptir.</p>
<p></font><font face="Times New Roman" size="3.0"><b>7- Kelâm:</b> Allah&#39;ın konuşma sıfatı vardır. Ancak O&#39;nun konuşması kendi zatına mahsus bir konuşmadır. O&#39;nun Peygamberlere gönderdiği kitaplar kelam sıfatının eserleridir.</p>
<p></font><font face="Times New Roman" size="3.0"><b>8- Tekvin:</b> Var etmek, yaratmak demektir. Yarattığının rızkını vermek, dilediğine nimet vermek, azap etmek, öldürmek, diriltmek, yaşatmak gibi sıfatlara sahiptir. <b>[2]</b></font><font face="Times New Roman" size="3.5">  </p>
<p></font><font face="Times New Roman" size="2.5"><b>[1]</b> Kadı Ebu Şuca’, Ğayet’ül-İhtisar ve Şerhi, Ravza Yayınları: 40-41.</p>
<p></font><font face="Times New Roman" size="2.5"><b>[2] </b>Kadı Ebu Şuca’, Ğayet’ül-İhtisar ve Şerhi, Ravza Yayınları: 41-42.</p>

</body></html>