<html><body> <p><font face="Times New Roman" size="4.5" color="red"><center><b>İDDET</b></center></p>
</font><font face="Times New Roman" size="3.5">
<p>İddete tabi tutulan kadınlar iki kısımdır:</p>
<p>Kocası ölmüş kadın ve kocası hayatta olup boşanmış kadın.</p>
<p><b>1.</b> Kocası ölmüş kadın:</p>
<p>Bu kadın hamile ise, çocuğunu doğurmakla iddeti son bulur. Hamile değilse iddeti dört ay on gündür.</p>
<p><b>2.</b> Kocası hayatta olup, boşanmış kadın:</p>
<p>Hamile ise, iddeti çocuğunu doğurmakla son bulur. Eğer adet görenlerden ise, iddeti üç defa adet görmesi ile biter. Bunlardan da değil de küçük yaşta ise veya büyük olduğu halde adet görmeyenlerden olup henüz çocuk doğuracak yaşa gelmemiş ise iddeti üç aydır.</p>
<p>Kendisiyle cinsi temas yapılmadan önce boşanan kadın için iddet yoktur.</p>
<p>İddet, kadın rahminin kesin olarak boş olduğunun anlaşılması için geçmesi gereken müddettir.</p>
<p>İddet denilen bu bekleme süresinin hikmeti, kadın rahminin kesin olarak boş olması, kocasından ayrı kalması veya ölümü sebebiyle üzüntüsünü göstermesi ve bu konuda ilahi emre itaat etmesidir.</p>
<p>-Kocası ölmüş kadın için iddet süresinin delili. Yüce Allah şöyle buyurmuştur: </p>
<p><i>"Sizden vefat edenlerin geride bıraktıkları eşler, kendi kendilerine dört ay on gün beklerler. Müddetlerinin sonuna vardıklarında o kadınların kendi haklarında uygun olanı yapmalarından dolayı size herhangi bir sorumluluk yoktur. Allah yaptıklarından haberdardır."</i> (Bakara:2/234) </p>
<p>Misver bin Mahreme şöyle rivayet eder: "Sübeya El-Eslemiyye kocasının ölümünden bir kaç gün sonra doğum yaptı. Sonrasında Rasulallah&#39;a gelerek bir başkasıyla evlendi." <b>[1] </b></p>
<p>-Kocası hayatta olup boşanmış kadınlar için de Yüce Allah şöyle buyurmuştur:</p>
<p><i>&#39;&#39;Boşanmış kadınlar kendi kendilerine üç temizlik süresi beklerler. Eğer Allah&#39;a ve ahiret gününe inanıyorlarsa, Allah&#39;ın rahimlerinde yarattığını gizlemeleri kendilerine helal değildir." </i> (Bakara: 2/228)</p>
<p>Buluğ çağma gelmemiş ya da hayızdan kesilmiş olan kadınların idetti için şu ayeti kerimeyi delil olarak gösterebiliriz:</p>
<p>"<i>Ey Müminler kadınlarınızdan adet hali görmeken kesilenler ile henüz adet hali görmemiş olanların iddetleri konusunda şüpheye düşerseniz (biliniz ki) onların iddeti üç aydır." </i>(Talak: 65/4)</p>
<p>-Kendisiyle cinsi temas yapılmadan boşanan kadın için iddetin olmadığını Yüce Allah şu ayeti kerime ile bildirmiştir:</p>
<p><i>"Ey mü’minler! Mü&#39;min kadınların nikahlayıp ta onlara dokunmadan boşadığınız zaman sizin için onlar üzerine sayacağınız bir iddet yoktur. Ancak bu takdirde onlara hemen nikah haklarını verip kendilerini güzel bir şekilde boşayın."</i>   (Ahzap: 33/49) <b>[2]</b></p>

<p></font><font face="Times New Roman" size="4.0" color="red"><center><b>Cariyenin İddeti</b></center></p>
</font><font face="Times New Roman" size="3.5">
<p>Hamile olan cariyenin iddeti, (hamile olan) hür kadının iddeti gibidir. Adet gören cariyenin iddeti ise iki adet görmesi ile son bulur. Kocası ölen cariyenin iddeti iki ay beş gündür.</p>
<p>Boşanan cariyenin iddeti, küçük veya çocuk doğurmaktan kesilmiş ya da yaşlı olup adet görmüyorsa bir buçuk aydır. Şayet iki ay iddete tabi tutulsa daha evladır.</p>
<p>Cariye ve köle özgür yaşama bakımından sınırlı oldukları için, İslam dini cariyeye iddet süresi için lütufta bulunarak hür kadına kıyasla daha az beklemesini tayin etmiştir.</p>
<p>Bu nedenle cariye kadının, iddet süresi iki defa adet görmesi ile son bulur.</p>
<p>Hz. Ömer ve oğlu Abdullah cariye olan kadının iddet süresinin iki defa hayız görmeleri olduğunu söylemişler.</p>
<p>Sahabelerden hiç kimsenin buna itirazı görülmemiş ve alimlerin icmayla sabit olmuştur. Ayrıca kölenin talakta iki defa boşamaya malik olduğu emrine de kıyas edilmiştir. <b>[3]</b></p>

<p></font><font face="Times New Roman" size="4.0" color="red"><center><b>Ric&#39;i Ve Bain Talakta İddet</b></center></p>
</font><font face="Times New Roman" size="3.5">
<p>Ric&#39;i talakla boşanan bir kadının iddet müddeti içerisinde mesken ve nafakasını kocasının karşılaması vaciptir.</p>
<p>Bain (üç) talakla boşanan kadın ise nafakasının değil de meskeninin eski kocası tarafından karşılanması vaciptir. Ancak hamile olursa o zaman nafakası da karşılanır.</p>
<p>Kocası ölen kadına ihdad gereklidir. İhdad. ziynet ve kokulardan kaçınmaktır. Kocası ölen kadınının iddet süresinde zaruri ihtiyaçlar dışında evinden çıkması uygun değildir. <b>[4]</b></p>


<p></font><font face="Times New Roman" size="2.5"><b>[1] </b>Buhari, 5014.</p>
<p><b>[2] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 478-479.</p>
<p><b>[3] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 480.</p>
<p><b>[4] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 481.</p>

</body></html>