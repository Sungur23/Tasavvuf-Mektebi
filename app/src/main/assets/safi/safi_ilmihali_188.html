<html><body> <p><font face="Times New Roman" size="4.0" color="red"><center><b>HİBE (BAĞIŞ)</b></center></p>
</font><font face="Times New Roman" size="3.5">
<p>Satılması caiz olan herşeyin hibe edilmesi caizdir. Hibe kabzedilmesiyle gerçekleşir.</p>
<p>Kendisine hibe edilen kişi onu kabul ettikten sonra hibe eden onu geri alamaz, ancak hibe eden hibe alanın babası ise geri alabilir.</p>
<p>Kişi bir şeyi umra veya rukba ettiği zaman, mal umra edilen kişiye veya rukba edilen kişiye ve ondan sonraki varislerine geçer.</p>
<p>Hibe, bir insanın kendi hayatında karşılıksız olarak bir malını kesin bir şekilde başkasının mülkiyetine devretmesidir.</p>
<p>Hibede asıl delil şu ayeti kerimedir: </p>
<p><i>"Kadınlara mehillerini bir hak olarak verin (bununla beraber) eğer ondan birazını gönül hoşluğuyla size bağışlamış olurlarsa, onu da afiyetle yeyin"  </i>(Nisa: 4/4)</p>
<p>Hibenin delillerinden biri de Resuluîlah (s.a.v.)&#39;ın şu hadisi şerifidir: </p>
<p><i>"Hiç bir komşu kadın, komşu kadının kendisine vereceği en basit bir hediyeyi bile küçümsemesin. Velev ki ona bir koyun tırnağı hediye etmiş olsun"</i> <b>[1]</b></p>
<p>Peygamberimiz (s.a.v.) başka bir hadisi şeriflerinde şöyle buyurmuştur:  </p>
<p><i>"Birbirinize hediye veriniz ki birbirinizi sevesiniz."</i> <b>[2]</b></p>
<p>Hibe, kişinin hayatta iken başkasına veya kendisinden hayır umulacak bir yere karşılıksız olarak mal vermek aktidir. Kişi başkasına faydalanması için bir mal verir ve bu malı bir süre sonra ondan alırsa hibe olmayıp ariye olur. Kişi hayatta iken bir malı başkasına vermeyip ancak ölümünden sonra ona temellükte bulunursa bu da hibe olamayacağı gibi vasiyet olur. Karşılık ile olursa satış olur. Bunda alış-veriş hükümleri işler.</p>
<p>Hibe müstehab olduğuna göre, akrabalara hibe etmek daha da faziletlidir. Çünkü bir yardımlaşma olduğu için sıla-ı rahm olan akrabalık bağını daha da kuvvetlendirmektedir. Kız ve erkek çocuğuna hibe eden bir babanın onlara eşit şekilde vermesi sünnettir.</p>
<p>Peygamberimiz (s.a.v.) şöyle buyurmuştur: </p>
<p><i>"Allah&#39;tan korkunuz ve çocuklarınız arasında adaletli davranınız." </i><b>[3]</b></p>
<p>Hibeye karşılık verilmesi sünnettir. Hz. Aişe (r.anha) şöyle rivayet eder: "Resulullah hediyeyi kabul eder ve hediye edene hediyesi karşılığında O da bir şey verirdi." <b>[4]</b></p>
<p>Herhangi bir şey hibe edildikten sonra onu geri istemek caiz değildir. Geri isteyip alması haramdır. Nitekim Peygamberimiz (s.a.v.) şöyle buyurmuştur: </p>
<p><i>"Hibe ettiğini geri alan kimse, &#39;kendi kusmuğuna dönüp yalayan gibidir."</i> <b>[5]</b></p>
<p>Ana-baba ve dedeler çocuklarına hibe ettiklerini geri alabilirler. Çünkü çocuk ve elindeki her mülkü ana-babasına aittir. Bu konuda Peygamberimiz (s.a.v.) şöyle buyurmuştur: </p>
<p><i>"Bağış veya hibe verip te sonra onu geri almak hiç bir kimseye helal değildir, ancak babanın çocuğuna verdiği müstesna"</i> <b>[6]</b></p>
<p>Baba çocuğa herhangi bir şey hibe eder, hibe olan şey çocuğunda mevcut olduğu sürece babanın onu geri alma hakkı vardır. Ama çocuğu hibeyi satmış veya sarfetmişse baba onu talep edemez. Anne ve dede de baba hükmündedir. <b>[7]</b></p>
<p>Çocuklarına hibe edenin ayrım yapmaması ve eşit değerde hibe vermesi sünnettir. Şayet kendisine hibe edilenin ihtiyacından dolayı ve sevap için ona hibe verilmişse sadakadır. <b>[8]</b></p>

<p></font><font face="Times New Roman" size="2.5"><b>[1] </b>Buhari, 2427; Tirmizi, 1623.</p>
<p><b>[2] </b>El-Muvatta&#39;, İmam Malik, 2908.</p>
<p><b>[3] </b>Buhari, 2447; Müslim, I623.</p>
<p><b>[4] </b>Buhari, 2445.</p>
<p><b>[5] </b>Buhari, 2478, Müslim, 1622.</p>
<p><b>[6] </b>Tirmizi, 2133; Nesei, 3720; İbni Mace, 2377.</p>
<p><b>[7] </b>Kitabul Fıkh âla Mezahibil Erbaa, Hibe Bölümü.</p>
<p><b>[8] </b>Kadı Ebu Şuca’, Ğayet’ül-İhtisar ve Şerhi , Ravza Yayınları: 364-365.</p>

</body></html>