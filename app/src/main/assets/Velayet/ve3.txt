Velayet Mertebeleri

Beşinci Mektupta Bediüzzaman hazretleri velayet yollarını üçe ayırıyor. 

1. Velayet-i Suğra

2. Velayet-i Vusta 

3. Velayet-i Kübra 

Hepsi de kulun Allah’a yaklaşma, münasebet ve manen terakki halleridir. Velayet sadece tasavvufa ait değildir. Nübüvvet sahibi Peygamberlerin de velayetleri vardır. Bu hakikate muazzez Üstad Lemaatda şöyle temas ediyor: “Bir mirac-ı kerametle melekler gördüler ki elhak müsellem bir nübüvvette muazzam bir velayet var.” Demek ki peygamberlerin de nübüvvet içinde velayet yolları vardır. Zaten miracın hakikati de “Zat-ı Ahmediyye’nin meratib-i kemalatta seyri sülükundan ibarettir.” Öyle görülüyor ki, velayetin şahıslara, zamanlara ve mekanlara göre hususiyetleri değişebiliyor.

1. Velayeti Kübra: Allah’ın kula yakınlığından inkişaf eden, kisbden ziyade vehbiyyetle gidilen, mahiyeti çok yüksek, meşakkatli, zevk ve lezzetleri az olan velayettir. Misal olarak, Peygamberlerin, Sahabelerin ve ahir zamanda Mehdinin tarzı. 

2. Velayet-i Vusta: Bir derece kisb, fakat yüzde doksan mevhibeyi İlahiye olan, ilmi ezelide takdir, tensib ve tavzif edilen, meşakkat ve keşfiyatın beraber olduğu, bazen makam-ı naz ve bazen de makam-ı niyazın hükmettiği, hususi eşhasın velayetidir. Bu makama çalışılarak çıkılmaz. Ancak takdir-i ilahi ile murad olunur. 

3. Velayet-i Suğra: Bu ise meşhur velayettir. Bu velayette kulun Allah’a yakınlığı dediğimiz kisb ve mücahede ön plandadır. Zaman ve mekana muhtaçdır. Yol meşakkatli ve sıkıntılıdır. Dolayısıyla seyri sülük edenleri teşvik ve taltif için keramet ve keşfiyyat ve zevkler mebzuldür.

