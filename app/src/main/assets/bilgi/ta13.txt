⭐
TASAVVUF EHLİ İLE TASAVVUF EHLİ OLDUĞUNU İDDİA EDENLER ARASINDAKİ FARK; 
Toplum içinde, tasavvuf ehli olduğunu iddia eden ve tasavvuf ehlinin libaslarına bürünerek, giyim-kuşam, hal ve tavırlarıyla kendilerini onlardan gösteren bazı insanlar vardır. Ancak bunların yapmış olduğu işlere, hallerine ve konuşmalarına bakıldığı zaman, tasavvuf ehli ile hiçbir bağlarının olmadığı görülmektedir. Bu gibi insanlar, tasavvuftan ve tasavvuf ehlinden beridirler.
Bunun için tasavvuf ehlinin hal ve hareketlerini bilmek ve tasavvuf ehli olduğunu iddia edenleri bunlardan ayırmak üzerimize vaciptir. Çünkü bunların arasında çok büyük bir fark vardır.
Esas itibarıyla nasıl ki bir kişi İslâm’a aykırı olan hal ve hareketlerin içine girdiği zaman, İslam dinine herhangi bir leke getiremezse, bu tür insanlar da yapmış oldukları fiilleri ve konuşmaları ile hakiki manadaki tasavvuf ehline bir leke düşüremezler.
Kıyamete kadar bütün cemaatlerin içinde hayır ve şer var olacaktır. Nasıl müderrisler, mufakkihler, tüccarlar birbirinden farklıysa, tasavvuf ehli olanlarla, bunlardan olduklarını iddia edenlerde farklıdır.
Öyle ise, Allah-u Zülcelal'in şeriatına ve Peygamber Efendimiz sallallahu aleyhi ve sellem'in sünnetine sıkı sıkıya sarılanları bilmeli ve bunların arkasından gitmeliyiz. Bu bizim en önemli görevimizdir.

