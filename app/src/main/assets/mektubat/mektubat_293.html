<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>293.MEKTUP</b></center></p>
<p></font><font face="Verdana" size="3.5">Bu mektûp, şeyh Muhammed Çitrî&#39;ye yazılmıştır. </p>

<p>(Allahu Teâlâ ile öyle bir vaktim vardır ki...) hadîs-i şerîftir. Ebû Zer-i Gıfârî de böyle söylemiştir. Niçin söylemiştir? Abdülkâdir-i Geylânî hazretleri, (Bütün Evliyânın ensesine basıyorum) demiştir. Bu sözün ne demek olduğu bildirilmektedir: Allahu Teâlâ&#39;ya hamd olsun! Onun seçtiği kullarına selâm olsun! Kıymetli mektûbunuz geldi. Bizleri sevindirdi. Allahu Teâlâ&#39;nın sevdiklerinin bu fakîrleri hâtırlaması, bizim için ne büyük ni’mettir. Soruyorsunuz ki, Resûlullah “sallallahu aleyhi ve sellem”, (Allahu Teâlâ ile öyle bir vaktim olur ki...) buyurdu. Ebû Zer-i Gıfârî “radiyallahu anh” da böyle buyurmuştur. Bu nasıl olur? Ayrıca şeyh Muhyiddîn Abdülkâdir-i Geylânî “kuddise sirruh” hazretleri, (Ayaklarım Evliyânın hepsinin ensesi üzerindedir) demiştir. Bir başkası da, böyle demiştir. Bu iki söz üzerinde zamân zamân, arkadaşlar arasında çatışmalar oluyor. Merhamet buyurarak, bu iki sözün ne demek olduklarını ve her birini söyleyenlerin başka başka ne demek istediklerini uzun yazınız ve bu garîbin anlaması için, açıklayarak gönderiniz diyorsunuz.Kıymetli yavrum! Bu fakîr “kaddesallahu sirrehül’azîz” kitâplarımda yazmıştım ki, O Server&#39;in “sallallahu aleyhi ve sellem” tecellîye kavuşması devâmlı idi. Ara sıra, dahâ yakîn olduğu zamânları da vardı. Bu nâdir zamânları, namâzda idi. Bunun için, (Namâz mü’minin mi’râcıdır) buyurdu. (Yâ Bilâl, beni râhata kavuştur!) hadîs-i şerîfi de, bu sözümüzün doğru olduğunu göstermektedir. Ebû Zer-i Gıfârî, O Servere tâm uyduğu ve Ona vâris olduğu için, bu ni’mete kavuşmuştur. Çünki, O Server&#39;in tâm izinde gidenlerin büyükleri, Onun vârisi olurlar. Onun bütün üstünlüklerinden çok pay alırlar. Şeyh Abdülkâdir-i Geylânî hazretleri “kuddise sirruh”, (Bu iki ayağım bütün Evliyânın boynu üzerindedir) buyurmuştur. (Avârif) kitâbının sâhibi olan Şihâbüddîn hazretleri, Ebünnecîb-i Sühreverdî hazretlerinin talebesi idi. Onun terbiyesi ile yetişmişti. Ebünnecîb hazretleri de Abdülkâdir-i Geylânî hazretlerinin talebesi ve çok yakîn olanlarından idi. (Avârif) kitâbında, kendini beğenmeği gösteren böyle sözlerin büyüklerden, ilk zamânlarında sekr hâllerinin sonlarına doğru söylenmiş olduğu bildirilmektedir. (Nefehât) kitâbında, Abdülkâdir-i Geylânî hazretlerinin üstâdlarından olan Hammâd-i Debbâsın bir sözü yazılıdır. Ferâset ile buyurmuş ki, (Bu acem oğlunun ayakları, kendi zamânındaki evliyânın hepsinin boynu üzerinde olacaktır). Görülüyor ki, bu sözü söylemesi emrolunmuştu. Bütün Evliyânın boynu üstünde olduğunu söylemesi lâzımdı. Her ne olursa olsun, bu mübârek zâtın sözü doğrudur. İster sekir kalıntıları ile söylemiş olsun, isterse söylemesi emredilmiş olsun, mübârek ayakları kendi zamânında bulunan evliyânın hepsinin boynu üzerinde idi. O zamânki evliyânın hepsi, onun ayakları altında idi. Fakat, şunu anlamalıdır ki, kendi zamânındaki evliyâ böyledir. Dahâ önce gelmiş olan ve dahâ sonra gelecek Velîler, bu sözün dışında kalmaktadır. Hammâd&#39;ın yukarıda yazılı olan sözünde de ayakları, kendi zamânındaki evliyânın hepsinin boyunları üzerinde olduğu bildirilmektedir. Bağdât&#39;ta bir gavs vardı. Abdülkâdir-i Geylânî ve İbnüssakka ve Ebû Sa’îd Abdullah bunu ziyârete gittiler. Gavs, ferâset ile anlayarak, Abdülkâdir-i Geylânî&#39;ye dedi ki, (Seni Bağdât&#39;ta minbere çıkmış ve bu iki ayağım bütün Velîlerin boyunları üzerindedir dediğini görüyorum ve senin zamânındaki Evliyânın, sana karşı boyunlarını indirdiklerini, böylece senin büyüklüğünü, üstünlüğünü bildiklerini görüyorum). Bu gavsın, bu sözünden de anlaşılıyor ki, Geylânî&#39;nin sözü, yalnız kendi zamânındaki evliyâ içindir. Şimdi de Hak Teâlâ bir kimsenin gözünü açarsa, o gavsın gördüğünü o da görerek, o zamânın Evliyâsının boyunlarının Geylânî&#39;nin ayağı altında olduğunu anlar. Bu söz başka zamândaki Evliyâ için değildir. Dahâ önceki Evliyâ için, nasıl olabilir ki, Ashâb-ı Kirâm “aleyhimürrıdvân” da bunların içindedir. Ashâb-ı Kirâmın, Geylânî&#39;den dahâ üstün oldukları meydândadır. Geylânî&#39;nin zamânından sonra gelen Evliyâ da, bu sözün içine nasıl girebilir? Çünki, Resûlullah&#39;ın “sallallahu aleyhi ve sellem” âhır zamânda geleceğini müjdelediği ve halîfetullah dediği hazret-i Mehdî, bu evliyânın içindedir. Ulül’azim Peygamberlerden olan hazret-i Îsâ “alâ nebiyyinâ ve aleyhissalâtü vesselâm” Sâbikûndandır. Bu islâmiyyete uyacağı için, Peygamberlerin sonuncusunun ashâbından olacaktır “sallallahu aleyhi ve sellem”. Bu yüce Peygamber, Abdülkâdir-i Geylânî hazretlerinden elbette kat kat dahâ yüksektir. Belki de, bu ümmetin sonda gelenlerinin üstünlüğünü bildirmek için, O Server “sallallahu aleyhi ve sellem”, (Önce gelenler mi, yoksa sonra gelenler mi dahâ iyidir bilinmez) buyurdu. Sözün kısası, Abdülkâdir-i Geylânî hazretlerinin velâyeti çok şânlıdır. Derecesi pek yüksektir. Velâyet-i hâssa-i Muhammediyyeyi Sır latîfesi yolundan, başından sonuna kadar tamâmlamıştır. Velâyet zincirinin baş halkası olmuştur. Bunu işitince, Abdülkâdir-i Geylânî&#39;nin bütün evliyâdan üstün olduğu anlaşılmamalıdır. Çünki, Velâyet-i Muhammedî&#39;nin baş halkası olması, Sır yolundandır. Her bakımdan baş halka olsaydı, o zamân üstün olurdu. Şunu da söyleyelim ki, Velâyet-i Muhammediyye&#39;nin her bakımdan baş halkası olmakla da, dahâ üstün olmak lâzım gelmez. Çünki bir başkası, Muhammed aleyhisselâmın Peygamberliği kemâlâtına vâris olarak dahâ üstün olabilir. Abdülkâdir-i Geylânî “kaddesallahu teâlâ sirrehül’azîz” hazretlerinin talebesinden birkaçı, kendisini sevmekte taşkınlık yapıyorlar. Hazret-i Alîyi “radiyallahu teâlâ anh” sevenlerin taşkınlıkları gibi aşırı gidiyorlar. Sözlerine bakılırsa, kendisini, geçmiş ve gelecek bütün evliyâdan dahâ üstün bildikleri anlaşılıyor. Peygamberlerden “salavâtullahi teâlâ aleyhim ecma’în” başka kimseyi Abdülkâdir-i Geylânî&#39;den üstün gördükleri işitilmemiştir. Suâl: Abdülkâdir-i Geylânî&#39;de görülen hârikalar ve kerâmetler, o kadar çoktur ki, başka hiçbir Velîde bu kadar kerâmet görülmemiştir. Hepsinden dahâ yüksek olduğu buradan anlaşılmaz mı? Cevâp: Hârikaların ve kerâmetlerin çok olması, dahâ üstün olmağı bildirmez. Hiç hârikası görülmeyen bir Velî, hârikaları ve kerâmetleri çok görülen bir Velîden dahâ üstün olabilir. Sühreverdî, (Avârif) kitâbında, Evliyânın hârikalarını ve kerâmetlerini anlattıktan sonra buyuruyor ki, (Bunların hepsi Allahu Teâlâ&#39;nın ihsânlarıdır. Dilediğine ihsân eder. Fakat bunlardan hiçbiri verilmeyen bir Velî, bunların hepsinden dahâ üstün olabilir. Çünki, hârikalar ve kerâmetler yakîni, güveni arttırmak içindir. Kendisine yakîn ihsân edilmiş olanın, kerâmetlere ihtiyâcı kalmaz. Bu kerâmetlerin hepsi, kalbin zikre alışması ni’metinden dahâ aşağıdır). Hârikaların çok görünmesini üstünlük bilmek, hazret-i Alînin iyi ve üstün hâllerini görerek onu hazret-i Ebû Bekrden dahâ üstün bilmeğe benzer. Çünki, onda bu kadar üstün ve iyi hâller görülmemiştir “radiyallahu anhümâ”. Kıymetli kardeşim! Hârikalar, kerâmetler, ikiye ayrılır: Birincisi, Allahu Teâlâ&#39;nın zâtına ve sıfatlarına ve işlerine âid olan bilgiler ve ma’rifetlerdir. Bunlar akl ile, düşünce ile elde edilemez. Seçtiği kullara ihsân eder. İkincisi, mahlûkların şekillerini keşf etmek, madde âlemindeki gaybları bulmaktır. Birinci kerâmetler, doğru yolda bulunanlara, Allahu Teâlâ&#39;nın sevdiklerine verilir. İkincisi, doğru yolda olana da, bozuk yolda olana da verilir. Çünki, istidrâç sâhibi olan kâfirlerde de, ikinci hârikalar görülmektedir. Kerâmetlerin, hârikaların birincisine, Allahu Teâlâ şeref ve kıymet vermiştir. Bunları yalnız sevdiklerine ihsân eder. Düşmanlarını bunlara ortak etmez. Câhiller, hârikaların ikincisine kıymet verirler. Onları üstün ve yüksek görürler. Bunları kâfirlerde bile görünce, kalın kafalı oldukları için, onlara nerede ise, tapınacak olurlar. Onların iyi ve kötü her isteklerine boyun eğerler. Bu ahmaklar, belki de, hârikaların birincisini hârika bilmezler ve kerâmet saymazlar. Hârika deyince, yalnız ikincisini anlarlar. Kerâmet deyince, yalnız mahlûkların, madde âleminin bilinmesini, gayblardan haber verilmesini sanırlar. Mahlûkların bilinen veyâ bilinmeyen hâllerinden haber vermenin ne kıymeti ve hangi şerefi olabilir? Bunların bilinmemesi, bilinmesinden belki dahâ uygundur. Mahlûkların hâllerini, inceliklerini unutmak, belki dahâ yakışık alır. Şerefli ve kıymetli olan ve saygı göstermeğe, üstün görmeğe lâyık olan, uygun olan ancak Allahu Teâlâ&#39;nın ma’rifetidir. Fârisî beyt tercemesi: Melek yüzünü örtmüş, şeytân naz yapıyor:Şaşırdım kaldım, hayretten aklım gidiyor. Şeyh-ül-islâm Hirevî vel-imâm-ül-Ensârî Abdullah “kaddesallahu teâlâ sirrehül’azîz” hazretlerinin, (Menâzil-üs-sâyirîn) kitâbında ve buna kendi yaptığı şerhinde buyuruyor ki: Tecrübe ile anladım ki, ma’rifet sâhibi olanların ferâseti Allahu Teâlâ&#39;ya yarayan kimselerle, Ona yaramayan kimseleri ayırmaktır. Allahu Teâlâ&#39;yı zikir edenleri ve (Cem’ makâmı)na kavuşanların yaradılışlarındaki uygunluğu anlamaktır. Ma’rifet sâhiplerinin ferâseti budur. Açlıkla ve insanlardan kaçarak çile odasında yalnız yaşamakla nefislerini temizleyenlerin, fakat Hak Teâlâ&#39;ya yaklaşmayanların ferâsetleri cisimleri, maddeleri keşf etmek, mahlûkların gayblarını haber vermektir. Bunlar, yalnız mahlûklardan haber verir. Çünki, Hak Teâlâ ile aralarında perde vardır. Ma’rifet sâhipleri ise, Allahu Teâlâ&#39;dan kendilerine gelen ma’rifetlere kavuşurlar. Hep Allahu Teâlâ&#39;dan haber verirler. İnsanların çoğu, Allahu Teâlâ&#39;dan kesilmiş olduklarından ve hep dünyâyı düşündükleri için, maddeleri keşf edenlere, mahlûklardan bilmediklerini haber verenlere kıymet verirler. Onları büyük bilirler. Onları Evliyâ ve Allahu Teâlâ&#39;nın seçilmiş kulları sanırlar. Hakîkattan haber verenlere dönüp bakmazlar. Bunların Allahu Teâlâ&#39;dan bildirdiklerine inanmazlar. (Bunlar, dedikleri gibi Evliyâ olsalardı, bizim hâllerimizden ve mahlûkların hâllerinden haber verirlerdi. Mahlûkların hâllerini bilmeyen kimse, bundan dahâ yüksek olan şeyleri nasıl bilir?) derler, bu bozuk ölçüleri ile Evliyâya inanmazlar, doğru sözü görmezler ve işitmezler. Allahu Teâlâ&#39;nın, bu büyükleri, câhillerin gözünden korumuş olduğunu, onları kendisine ayırmış olduğunu, onları kendisinden başkaları ile olmağa bırakmadığını bilmezler. Bunlar mahlûkların hâllerine dönüp baksalardı, Hak Teâlâ ile olmağa yakışmazlardı. Böyle Hak adamlarından birinin maddelerin, cisimlerin hâllerine az bir bakışla, başkalarının anlayamadığı şeyleri ferâsetle anladıklarını biz çok gördük. Bunların ferâseti Hak Teâlâ&#39;ya olan ve Onun yakînliğine olan ferâsettir. Nefislerini temizleyenlerin mahlûklara olan ferâseti, Hak Teâlâ&#39;yı ve Ona yakın olan şeyleri anlayamaz. Bu ferâset Müslümânlarda olduğu gibi, hristiyanlarda, yahûdîlerde ve başka milletlerde de vardır. Çünki, Allahu Teâlâ buna kıymet vermez. Uygun olan kimselere verir. </p>

</body></html>