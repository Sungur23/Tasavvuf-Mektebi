<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>245.MEKTUP</b></center><b> </b></p>
<p></font><font face="Verdana" size="3.5">Bu mektûp, Seyyid Enbiyâ&#39;ya yazılmıştır.  </p>
<p>Zikri, Fenâ ve Bekâyı ve Ebû Alî Sînâ&#39;yı bildirmektedir: Allahu Teâlâ&#39;ya hamd ve yüce Peygamberine “sallallahu aleyhi ve sellem” salât ve selâm olsun! Size ve bütün Müslümânlara duâ ederim. Gönderdiğiniz kıymetli mektûp geldi. Bizleri sevindirdi. Nefy-i isbât zikrinin yirmibire ulaştığını, fakat devâm hâsıl olmadığını, ara sıra şu’ûrsuzluk olduğunu yazıyorsunuz. Sevgili yavrum! Zikretmenin şartlarından bir şart eksik olmalıdır ki, o sayıya çıktığınız hâlde bir te’sîri görülememiştir. Görüştüğümüz zamân hâtırlatınız da uzun anlatırım, İnşâallahu Teâlâ. Suâl: Ebû Bekr-i Sıddîk “radiyallahu anh” işini sona getirdikten sonra, (Zikir söylemek laklakadır. Ya’nî faydasızdır. Kalp ile zikir etmek vesvesedir. Ya’nî faydasız düşüncedir. Rûhun zikir yapması, şirk olur. Sır denilen latîfenin zikri de küfürdür) buyurdu. Bu söz ne demektir?Cevâp: Zikirde, bir zikir eden, bir de zikir olunan vardır. Hangi zikir olursa olsun, zikir edenin ve zikrin zikir olunanda yok olmaları için yapılır. Ya’nî zikir eden ve zikir yok olacaklar, yalnız, zikir olunan kalacaktır. Bunun için, zikre laklaka, vesvese, şirk ve küfür buyurmuştur. Fârisî iki beyt tercemesi: Dosttan seni geri bırakmasın,O şey, küfür veyâ îmân olsa da, Seni bu yolda oyalamasın,Hiçbir şey, mâh-i cihân olsa da! Zikre böyle çirkin isimler verilmesi, Fenâ ve Bekâ hâsıl olmadan öncedir. Çünki, Fenâ ve Bekâ hâsıl olduktan sonra, zâkirin varlığı ve zikir etmesi, hiç çirkin değildir. Bu sözümüzde, anlaşılamayan yer kaldı ise, buluştuğumuz zamân, yine sorunuz. Çünki, mektûpla bundan fazlası açıklanamaz. Şunu da bildirelim ki, bu sözü, Ebû Bekr-i Sıddîk “radiyallahu anh” hazretlerinin söylediğini ve hele işini sona erdirdikten sonra söylediğini sanmak doğru bir şey değildir. Suâl: Şeyh Ebû Saîd-i Ebül-hayr, Allahu Teâlâ&#39;ya kavuşturan bir vâsıta bildirmesini Ebû Alî Sînâ&#39;dan istedi. İbni Sînâ da, (Görünüşte Müslümân olmağı bırak. Tâm kâfir ol) dedi. Şeyh hazretleri, Aynülkudât-ı Hemedânî&#39;ye yazarak, (Bir sene ibâdet etseydim, ibni Sînâ&#39;nın sözünden ettiğim istifâdeyi elde edemezdim) dedi. Aynül-kudât da buna, (Eğer anlamasaydın, o zavallı gibi kötülenir ve ayıplanırdın) diye cevâp yazdı. Bunun açıklamasını istiyorsunuz? Cevâp: Tam veyâ hakîkî küfür, ikiliği kaldırmak demektir. Çokluğun, ya’nî mahlûkların görünmemeleridir. Bu da, Fenâ makâmıdır. Bu makâmın üstünde, hakîkî islâm makâmı vardır ki, Bekâ makâmıdır. Küfür-i hakîkî, islâm-ı hakîkîden çok aşağı derecedir. İbn-i Sînâ, kısa görüşlü olduğu için, islâm-ı hakîkîye yol göstermedi. Sözün doğrusu şudur ki, onun küfür-i hakîkîden de haberi yoktur. Bu sözü, ağızlardan alarak, başkalarına uyarak söylemiş ve yazmıştır. Onun, görünüşte Müslümân olmaktan başka bir şeyi yoktur. Sonunda, felsefe pisliklerinde kalmıştır. İmâm-ı Muhammed Gazâlî “rahmetullahi aleyh”, onun kâfir olduğunu bildiriyor. Doğrusu da, onun felsefeye dayanan bilgileri, islâmiyyetin temel bilgilerine uygun değildir. Şunu da bildirelim ki, şeyh Ebû Saîd “rahmetullahi aleyh”, Aynül-kudâtdan “kuddise sirruh” çok zamân önce idi. Ona mektûp yazması nasıl olabilir? Anlaşılamayan yer kaldı ise görüştüğümüz zamân sorunuz! Vesselâm.</p>

</body></html>