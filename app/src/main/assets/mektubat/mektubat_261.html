<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>261.MEKTUP</b></center><b> </b></p>
<p></font><font face="Verdana" size="3.5">Bu mektûp, seyyid mîr Muhammed Nu’mân “kuddise sirruh” hazretlerine yazılmıştır.  </p>
<p>Namâzın kıymetini ve namâza mahsûs kemâlâtı bildirmektedir: Allahu Teâlâ&#39;ya hamd ederim. Onun sevgili Peygamberi Muhammed aleyhisselâma, salât-ü selâm eder ve sizlere duâ eylerim. Sevgili kardeşim! Allahu Teâlâ seni hakîkî rütbelere yükseltsin! Bilmelisin ki, namâz, islâmın beş şartından, dînin beş esâsından ikincisidir. Bütün ibâdetleri kendisinde toplamıştır. İslâmın beşde bir parçası ise de, bu toplayıcılığından dolayı, yalnız başına, Müslümânlık demek olmuştur. İnsanı Allahu Teâlâ&#39;nın sevgisine kavuşturacak işlerin birincisi olmuştur. Âlemlerin efendisi ve Peygamberlerin “aleyhi ve aleyhimüssalâtü vesselâm” en üstünü olana mi’râc gecesi, Cennette nasîb olan rü’yet şerefi, dünyâya indikten sonra, dünyânın hâline uygun olarak kendisine yalnız namâzda müyesser olmuştur. Bunun içindir ki, (Namâz mü’minlerin mi’râcıdır) buyurmuştur. Bir hadîs-i şerîfte, (İnsanın Allahu Teâlâ&#39;ya en yakın olması namâzdadır) buyurmuştur. Onun yolunda, tâm izinde giden büyüklere, o rü’yet devletinden, bu dünyâda büyük pay, namâzda olmaktadır. Evet, bu dünyâda Allahu Teâlâ&#39;yı görmek mümkün değildir. Dünyâ buna elverişli değildir. Fakat, Ona tâbi’ olan büyüklere, namâz kılarken rü’yetten bir şeyler nasîb olmaktadır. Namâz kılmağı emr buyurmasaydı, maksadın, gâyenin güzel yüzünden perdeyi kim kaldırırdı? Âşıklar, ma’şûku nasıl bulurdu? Namâz, üzüntülü rûhlara lezzet vericidir. Namâz, hastaların, râhat vericisidir. Rûhun gıdâsı namâzdır. Kalbin şifâsı namâzdır. (Ey Bilâl, beni ferâhlandır!) hadîs-i şerîf, bunu göstermekte, (Namâz, kalbimin neş’esi, gözümün bebeğidir) hadîs-i şerîfi, bu arzûya işâret etmektedir. Zevkler, vecdler, bilgiler, ma’rifetler ve makâmlar, nûrlar ve renkler, kalpteki telvînler ve temkînler, anlaşılan ve anlaşılamayan tecellîler, sıfatlı ve sıfatsız zuhûrlardan hangisi, namâz dışında hâsıl olursa ve namâzın hakîkatinden bir şey anlaşılamazsa, bu hâsıl olanlar, hep zılden, aksten ve sûretten meydâna gelmiştir. Belki de, vehim ve hayâlden başka bir şey değildir. Namâzın hakîkatini anlamış olan bir kâmil, namâza durunca, sanki, bu dünyâdan çıkıp Âhiret hayâtına girer ve Âhirete mahsûs olan ni’metlerden bir şeylere kavuşur. Araya aks, hayâl karışmaksızın, asıldan haz ve pay alır. Çünki, dünyâdaki bütün kemâlât, ni’metler zıldan, sûret ve görünüşten hâsıl olmaktadır. Zıl, görünüş arada olmadan, doğruca asıldan hâsıl olmak, Âhirete mahsûstur. Dünyâda asıldan alabilmek için, mi’râc lâzımdır. Bu mi’râc, mü’minin namâzıdır. Bu ni’met, yalnız bu ümmete mahsûstur. Peygamberlerine tâbi’ olmak sâyesinde, buna kavuşurlar. Çünki, bunların Peygamberi “sallallahu aleyhi ve sellem” mi’râc gecesi [Receb-i şerîfin yirmiyedinci gecesi] dünyâdan çıkıp Âhirete gitti. Cennete girdi ve rü’yet devleti ile şereflendi. Yâ Rabbî! Sen o büyük Peygambere “sallallahu aleyhi ve sellem” bizim tarafımızdan, Onun büyüklüğüne yakışan iyilikleri ihsân eyle! Bütün Peygamberlere de “alâ nebiyyinâ ve aleyhimüssalavâtü vetteslîmât” hayrlar, iyilikler ver ki, onlar insanları, seni tanımağa ve rızâna kavuşmağa çağırmış ve beğendiğin yolu göstermişlerdir. Tasavvuf yolunda bulunanların birçoğu kendilerine namâzın hakîkati bildirilmediği ve ona mahsûs kemâlât tanıtılmadığı için, dertlerinin ilâcını başka şeylerde aradı. Maksatlarına kavuşmak için, başka şeylere sarıldı. Hattâ bunlardan ba’zısı, namâzı bu yolun dışında, maksatla ilgisiz sandı. Orucu namâzdan üstün bildi. (Fütûhât) kitâbının sâhibi [Muhyiddîn-i Arabî “kuddise sirruh”] dedi ki: (Oruç, yiyip içmeği bırakmak olduğu için, Allahu Teâlâ&#39;nın sıfatları ile sıfatlanmak, Ona yaklaşmaktır. Namâz ise, başkalaşmak, uzaklaşmak, ibâdet edici ve ibâdet edilen ayrılığını kurmaktır). Bu söz de, görüldüğü gibi, Tevhîd-i vücûdî mes’elesinden doğmaktadır. Bu mes’ele ise, aşk-ı ilâhî sarhoşluğunun bir tezâhürüdür. Namâzın hakîkatini anlayamayanlardan birçoğu da, ızdırâplarını teskîn ve rûhlarını ferâhlandırmağı, semâ’ ve nağmede, ya’nî mûsikîde, vecde gelmekte, kendinden geçmekte aradı. Maksadı, ma’şûku, mûsikî perdelerinin arkasında sandı. Bunun için raksa, dansa sarıldılar. Hâlbuki, (Allahu Teâlâ harâmda şifâ te’sîri yaratmamıştır) hadîs-i şerîfini işitmişlerdi. Evet, boğulmak üzere olan bir acemî yüzücü, her ota da sarılır. Bir şeyin aşkı, âşıkı sağır eder ve kör eder. Bunlara eğer namâzın kemâlâtından bir şey tattırılmış olsaydı, semâ’ ve nağmeyi ağızlarına almaz, vecde gelmeği hâtırlarına bile getirmezlerdi. Fârisî mısra’ tercemesi: Doğru yolu göremeyince, çöle saptılar. Ey kardeşim! Namâz ile mûsikî arasında ne kadar uzaklık varsa, namâzdan hâsıl olan kemâlât ile mûsikîden hâsıl olan teessür de, birbirinden o kadar uzaktır. Aklı olan, bu kadar işâretten çok şey anlar! Bu, öyle bir üstünlüktür ki, Peygamberimizden “sallallahu aleyhi ve sellem” bin sene sonra meydâna çıkıyor. Öyle bir sondur ki, baş tarafa benzemektedir. Peygamberimiz “sallallahu aleyhi ve sellem” belki de bunun için, (Başlangıcı mı dahâ iyidir, yoksa sonu mu?) buyurdu da, (Başlangıcı mı dahâ iyidir, yoksa ortası mı?) buyurmadı. Demek ki, sonra gelenlerin öndekilere dahâ çok benzediğini görerek, şüphelendi de, böyle buyurdu. Diğer bir hadîs-i şerîfte: (Bu ümmetin en fâydalıları, önce ve sonunda gelenlerdir. İkisinin arası bulanıktır) buyurdu. Evet, bu ümmetin sonuncuları arasında, baştakilere çok benzeyenler olacaktır. Fakat, adetleri azdır. Hattâ pek azdır. Ortadakilerde o kadar benzeyiş yok ise de, miktârları çoktur. Hem de pek çoktur. Fakat, sondakilerin az oluşu kıymetlerini dahâ da arttırmış, öndekilere dahâ yaklaştırmıştır. Peygamberimiz “sallallahu aleyhi ve sellem” buyurdu ki, (İslâm dîni garîp başladı. Sonu da böyle garîp olacaktır. Bu garîplere müjdeler olsun!). Bu ümmetin sonu, Peygamberimizin “sallallahu aleyhi ve sellem” vefâtından bin sene sonra, ya’nî ikinci bin ile  başlamıştır. Çünki bin sene geçmesi ile, insanlarda büyük değişiklik ve eşyâda kuvvetli tebeddül olur. Allahu Teâlâ, bu dîni kıyâmete kadar değiştirmeyeceği, için, ilk zamânda gelenlerin tâzelikleri, kuvvetleri sondakilerde de görülmekte ve böylece ikinci bin başında islâmiyetini kuvvetlendirmektedir. Bu sözümüzü isbât etmek için, kuvvetli şâhid olarak, Îsâ “alâ nebiyyinâ ve aleyhissalâtü vesselâm” ile hazret-i Mehdîyi “rahmetullahi teâlâ aleyh” gösteririz. Fârisî beyt tercemesi:Rûhul kudsün feyzine eğer kavuşursan,Mesîhin yaptıkları senden de meydâna gelir. Ey kardeşim! Bugün bu sözler, çok kimselere ağır gelir. Akıllarına uygun gelmez. Fakat bilgileri, ma’rifetleri insâf ile ölçerlerse ve islâmiyetle karşılaştırırlarsa, islâmiyete hangisinin dahâ çok ta’zîm ve hürmet ettiğini görüp kabûl ederler. Bu fakîr “kaddesallahu teâlâ sirrehül’azîz”, bütün kitâplarımda ve mektûplarımda tarîkatın ve hakîkatin, islâmiyete hizmet ettiklerini ve Peygamberliğin evliyâlıktan yüksek olduğunu, bir Peygamberin velâyetinin bile, kendi nübüvvetinden aşağı olduğunu yazdım. Velâyet derecelerinin, Peygamberlik kemâlâtı yanında hiç olduğunu, büyük bir denize nazaran, bir damla kadar bile edemeyeceğini ve bunun gibi dahâ birçok şeyler bildirdim. Hele oğluma gönderdiğim mektûpta, [Muhammed Sâdık&#39;a yazdıkları bundan önceki ikiyüzaltmışıncı (260) mektûptur] tasavvufu nasıl anlattığımı görürlerse, insâfa gelirler. Bunları söylemekten maksadım, Cenâb-ı Hakkın ni’metini göstermek ve gençleri teşvîk içindir. Yoksa hâşâ ki, kendimi başkalarından üstün göstermek için değildir. Kendini frenk kâfirlerinden dahâ üstün bilen bir kimsenin Allahu Teâlâ&#39;yı tanıması harâmdır. Yâ, din büyüklerinden üstün görenin hâli ne olur? Fârisî beytler tercemesi: Beni sultân tutup kaldırsa topraktan,Yakışır başımı yüksek görsem göklerden. Ben o toprağım ki, nisân bulutu,Acıyıp üzerime serper bereketli yağmuru. Yüzlerle dile mâlik olsa, eğer vücûdum,Lutfûnun şükrünü, nasıl yapabilirim? Bu mektûbu okuyunca, içinizde namâzın hakîkatini öğrenmek ve ona mahsûs kemâlâttan birkaçına kavuşmak arzûsu uyanır ve bu arzû, sizi râhatsız edecek kadar çoğalırsa, istihâreler yaptıktan sonra, bu tarafa gelip ömrünüzün bir parçasını da namâzı öğrenmek için harc ediniz! İnsanlara doğru yolu, sa’âdet-i ebediyye caddesini gösteren ancak Allahu Teâlâ&#39;dır. Doğru yolda yürüyenlere ve Muhammed Mustafâ&#39;ya “sallallahu aleyhi ve sellem” tâbi’ olmakla şereflenen bahtiyârlara, Allahu Teâlâ selâmet versin!</p>

</body></html>