<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>250.MEKTUP</b></center></p>
<p></font><font face="Verdana" size="3.5">Bu mektûp, molla Ahmed-i Berkî&#39;ye “rahmetullahi aleyh” yazılmıştır.  </p>
<p>Tasavvuf yolundaki hâlleri ve haccın şartlarından birinin, yolun tehlikesiz olması olduğu bildirilmektedir: Bismillâhirrahmânirrahîm. Allahu Teâlâ&#39;ya hamd olsun. Onun yüce Peygamberine ve Âline ve Ashâbına salât ve selâm olsun! Din ve dünyânızın iyi olması için duâ ederim. Biz fakîrler çok iyiyiz. Allahu Teâlâ&#39;ya hamd olsun! Sizin de âfiyette olmanızı Allahu Teâlâ&#39;dan dilerim. Kıymetli mektûbunuz geldi. (Önce olan zevkleri ve ferâhlıkları şimdi kendimde bulamıyorum. Bunun için, eski derecelerimden düştüğümü anlıyorum) diyorsunuz.Kardeşim! Önceki hâller, vecd ve semâ’ sâhiplerinin hâlleri gibi idi. Bu hâller, cesette hâsıl oluyordu. Şimdi hâsıl olan hâller ile cesedin ilgisi pek azdır. Dahâ çok kalbe ve rûha bağlıdırlar. Bunu anlatabilmek için, uzun açıklamak ister. Kısacası, şimdiki hâller, önceki hâllerden kat kat üstündür. Bunlardan zevk duyamamak, tat alamamak, zevk ve tat almaktan dahâ üstündür. Çünki, büyüklere “rahmetullahi teâlâ aleyhim ecma’în” olan bağlılık, insanı ne kadar cehâlete çeker, ne kadar hayrete düşürürse, o makâmdaki câhilliğe (Ma’rifet) denilir. Anlayamamaya da idrâk etmek, anlamak denir. Nisbetin [bağlılığın], önce olan tadı, te’sîri şimdi kalmadı diyorsunuz. Evet, şimdi, rûha olan te’sîri artmıştır. Fakat, herkes bunu anlayamaz. Ne yapalım ki siz, bu fakîrin yanında az bulundunuz. Nasîb olan ilimleri, ma’rifetleri az işittiniz. Allahu Teâlâ ihsân eder de, ikinci olarak buluşulursa, birkaç gün bir arada kalırız. Suâl: (Yol ve yiyecek parası olan kimsenin bu zamânda, hac yapmak için, Mekke-i mükerremeye gitmesi farz olur mu, olmaz mı?) diyorsunuz. Cevâp: Yavrum! Fıkıh kitâplarında, buna cevâp olarak gelen haberler çok çeşitlidir. Bunlar arasında, fıkıh âlimi Ebülleys-i Semerkandî&#39;nin “rahmetullahi aleyh” fetvâsı seçilmiştir. Bunun bildirdiğine göre, yolda ölüm, hastalık tehlikesi ve düşman korkusu olmadığı düşüncesi çok ise, gitmek farz olur. Böyle zan etmesi çok değilse, farz olmaz. Fakat, bu şart, haccın edâsının, gitmenin şartıdır. Haccın vücûbunun ya’nî farz olmasının şartı değildir. En doğru haber de budur. Bu sebeple gidemeyenin, hac parasını bırakarak, başkasının gönderilmesi için vasiyet etmesi vâciptir. Vakit dar olduğundan, geri kalan suâllerinizi cevâplandıramadım. Başka zamân yazarım. Vesselâm.</p>

</body></html>