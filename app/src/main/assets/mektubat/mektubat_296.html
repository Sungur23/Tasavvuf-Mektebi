<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>296.MEKTUP</b></center><b> </b></p>
<p></font><font face="Verdana" size="3.5">Bu mektûp, oğlu hâce Muhammed Sa’îd “kaddesallahu teâlâ sirrehül’azîz” hazretlerine yazılmıştır.  </p>
<p>Hak Teâlâ&#39;nın sıfatlarının basît olduğunu, eşyâya bağlanmakla değişmediklerini bildirmektedir:Âlemlerin rabbi olan Allahu Teâlâ&#39;ya hamd olsun! Peygamberlerin en üstününe ve Onun temiz olan Âlinin ve Ashâbının hepsine salât ve selâm olsun! Allahu Teâlâ, seni sa’âdet-i ebediyyeye kavuştursun! Allahu Teâlâ&#39;nın sıfatları, Onun zâtı gibi anlaşılamaz. Tâm basîttirler. Hiç değişmezler. Meselâ, ilim sıfatı, hiç değişmez. Yayılmış, basîttir. Önceki sonsuzdan, sonraki sonsuza kadar bilinenler ilim sıfatının bir yayılması ile bilinmektedirler. Kudret sıfatı da, olgun, geniştir. Her şey bu sıfatla var olmaktadır. Kelâm sıfatı da basîttir, yayılmıştır, hiç değişmez. Ezelden ebede kadar, bu bir kelâmla söyleyicidir. Sekiz sıfatın hepsi böyledir. İlim sıfatının bilinen şeylere, kudret sıfatının yaratılmış ve yaratılacak şeylere bağlantıları çok ise de, bu sıfatlarda çokluk ve değişiklik yoktur. Hak Teâlâ, her şeyi bilir ve her şeye gücü yeter. Fakat ilim ve kudret sıfatlarının hiçbir şeye, hiçbir ilişiği yoktur. Akıl, bunu düşünemez ve anlayamaz. Yalnız akla uyanlar, felsefeciler, böyle şey olamaz derler. Hak Teâlâ her şeyi bilsin. Fakat, Onun ilmi hiçbir şeye bağlanmasın. Bunun gibi, her şeye gücü yetsin. Fakat, kudretin hiçbir şeye ilişiği olmasın. Böyle şey olamaz derler. Bunlar bilmiyorlar mı ki, ezel ve ebed o mertebede, bir aradadır. Ân denecek zamânın bile orada yeri yoktur. O mâkama en yakîn ve en uygun ân kelimesinden başka bir şey olmadığı için ân denilir. Ezeldeki ve ebeddeki varlıkların hepsi, o bir ânda vardır. Yok olanlar da, o bir ânda yoktur. O bir ânda bir kimseyi hem yok olarak, hem var olarak, hem dünyâya gelmeden önceki hâlini, hem çocukluğunu, hem gençliğini, hem ihtiyârlığını, hem diriliğini, hem ölülüğünü, hem kabirde, hem haşirde, hem Cennetlerde olarak bilir. O ânın bu varlıklarla hiçbir ilgisi yoktur. Eğer bir ilgisi olursa, ânlıktan çıkar. Uzun zamân olur. Geçmiş zamân ve gelecek zamân ayrılır. Bu varlıklar, o bir ânda, hem vardırlar, hem yokturlar. Tâm basît, değişmez bir yayılmadır ki, bu varlıklardan hiçbiri ile bağlılığı yoktur. Bilinen şeylerin hepsi, ilim sıfatının bir yayılması ile bilinmektedir. Bu, şaşılacak bir şey değildir. Çünki zıt olan, ters olan şeyler, bu makâmda ve bir zamânda, bir arada bulunmaktadırlar. O makâmda zamân yoktur. Zamânda da değişiklik yoktur ki, zamân denilsin. Bir kimse bir kelimeyi bir ânda hem isim olarak, hem fi’l olarak, hem geçmiş zamân, hem gelecek zamân olarak düşünebilir. Bunları bir ânda bir arada görüyorum der. Kelimenin çeşitli ve ters hâllerini bir arada gördüğüm gibi, kelimenin bunların hiçbiri ile ilgisi yoktur derse, akla uyanlar, felsefeciler buna karşı bir şey diyemezler. Benzetmek gibi olmasın, bizim sözümüze niçin karşı geliyorlar? İnanmakta niçin duraklıyorlar? Kimseden böyle bir şey işitmedik derlerse, kimsenin söylememesi, olamaz demek değildir. Söylenilen, işitilen sözlere uymayan, onları değiştiren bir şey de değildir. Sonsuz varlık mertebesine uygun olmayan bir şey de değildir. fârisî mısra’ tercemesi: Karpuzun Ebû Cehil karpuzu ile ne ilgisi var? Bu sözümüzü aydınlatmak için mahlûklar arasında şunu söyleyebiliriz: Bir şey, bir sebeple bilinse, o sebep bilindiği zamân, o şey de bilinmiş olur demişlerdir. Bu şeyin bilinmesinde, zihin yalnız sebebe bağlanmaktadır. Bu şeyi bilmek, bunu ayrıca düşünmeğe lüzûm kalmadan, sebebinin bilinmesine bağlı olarak kendiliğinden hâsıl olmaktadır. Fakat felsefeciler, burada da, zihnin ikinci bir bağlantısı olmadıkça, bu şeyin bilineceğine inanmazlar. Bu bağlantı, doğrudan doğruya olmasa bile, lâzımdır derler. Fakat bundan dahâ yakın bir misâl bulamadım. Maksadımız anlatmaktır, inandırmak değildir. Her şeyin doğrusunu Allahu Teâlâ bilir. Doğru yolda gidenlere ve Muhammed Mustafâ&#39;nın izinde olanlara salât ve selâm olsun “sallallahu aleyhi ve sellem”!</p>

</body></html>