<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>234.MEKTUP</b></center></p>
<p></font><font face="Verdana" size="3.5">Bu mektûp, hakîkatleri bilen, ma’rifetler kaynağı, Allahu Teâlâ&#39;yı tanıtan bilgilerin sâhibi olan büyük oğlu şeyh Muhammed Sâdık&#39;a “rahmetullahi teâlâ aleyh” yazılmıştır.  </p>
<p>Allahu Teâlâ&#39;nın kendisi varlıkdır. Mahlûkların aslları ise yoklukdur. Kendini anlıyan, Allahu Teâlâ&#39;yı bilir. Tecellî-i zâtîyi ve Nûr âyetindeki incelikleri bildirmektedir: [İmâm-ı Rabbânî hazretleri “rahmetullahi teâlâ aleyh”, bu mektûpta, Allahu Teâlâ&#39;nın hakîkati vücûddur demiş ise de, birinci cildin ikiyüzaltmışıncı [260] mektûbunda, bu sözüne tevbe etmiş, (Böyle olmadığını sonradan anladım) buyurmuştur].  </p>
<p>Bismillâhirrahmânirrahîm. Allahu Teâlâ&#39;ya hamd olsun. Onun sevgili Peygamberine salât ve selâm olsun! Kıymetli oğlum! Hak Teâlâ&#39;nın hakîkati, yalnız vücûddur.  Allahu Teâlâ&#39;nın bu vücûdu, her hayrın, her kemâlin kaynağıdır ve her güzelliğin başlangıcıdır. Bu vücûd, bir hakîkî cüz’dür. Bir basîtdir ki, buna hiçbir şey karışmış, hiçbir şeyle birleşmiş değildir. Böyle olmadığı gibi, olması düşünülemez de. İnsan, Allahu Teâlâ&#39;nın bu vücûdunu anlayamaz. Zât-i teâlânın aynıdır. Ondan başka değildir. Aynıdır demek bile, başkalığı düşündürebilir. Aynıdır da denilemez. Zât ile birlikte olan vücûd, bu anlaşılamayan vücûdun zıllı, görüntülerindendir. Bu ikinci vücûd, Zât-i Teâlâ&#39;nın ve mahlûkların varlıklarından başka bir varlıktır. Bu ikinci vücûd, Allahu Teâlâ&#39;nın hakîkati olan vücûdun, aşağı mertebelerde meydâna çıkmasıdır. Bu çeşitli görüntülerin en yükseği, en birincisi ve en üstünü, Zât-i teâlânın vücûdudur. Demek ki, Allahu Teâlâ&#39;nın hakîkati vücûddur denilebilir. Fakat, Allahu Teâlâ, o mertebede mevcûddur denilemez. Zıl mertebesinde, Allahu Teâlâ mevcûddur denilebilir. Fakat, Allahu Teâlâ vücûddur denilemez. Tasavvufçulardan vücûd, zâttan başka değildir diyenler, ikisi arasındaki başkalığı göremediler, zıllı asıldan ayıramadılar. Bunlar ve felsefeciler, zâttan başka olan ve olmayan vücûdları birbirlerinden ayıramadılar. Vücûdun başka olduğunu çok güç söylediler. İşin doğrusu, Allahu Teâlâ&#39;nın bize ilhâm eylediğidir. Vücûdun böyle asıl ve zıl olarak başka başka olması, öteki sıfatların da asıl ve zıl olmaları gibidir. Asılların mertebesi, icmâl, topluluk ve anlaşılamamak mertebesidir. Sıfatların bu asılları, Allahu Teâlâ&#39;dan başka değildirler. Bu mertebede, Allahu Teâlâ ilimdir denilebilir. Fakat böyle söylemek de, bir zıl mertebesi olur. Çünki zât mertebesinde, Allahu Teâlâ&#39;ya hiçbir şey söylenemez. Allahu Teâlâ âlimdir de denilemez. Çünki ilmin Ondan başkalığını gösterir. Bu makâmda başkalık hiç yoktur. Başkalık, zıl mertebelerinde olur. Burada zıl yoktur. Çünki, ta’ayyün-i evvelin pek çok üstündedir. Çünki topluca bir bağlantı, bu ta’ayyünde bulunur. Bu makâmda, hiçbir bakımdan, hiçbir şey düşünülemez. Bu topluluğun açıklanması demek olan zıl mertebesinde, başkalık söylenebilir. Uygunluk söylenemez. Fakat bu mertebede, sıfatların uygunluğu, vücûdun uygun olmasından ileri gelir. Bu vücûd, her iyiliğin ve kemâlin başlangıcıdır. Her güzelliğin ve düzenin kaynağıdır. Bu fakîr “kuddise sirruhül’azîz” mektûplarımda ve kitâplarımda, vücûd zâttan başkadır dediğim zamân, zıl olan vücûdun başka olduğunu bildirmiştim. Bu zıl olan vücûd da, dışardaki her varlığın başlangıcıdır. Bu vücûda mâlik olan mâhiyyetler, hâriçte var olan mertebelerin her mertebesinde bulunurlar. Bunu iyi anlamalı. Birçok yerde işe yarar. Görülüyor ki, Allahu Teâlâ&#39;nın sekiz sıfatı da dışarda vardır. Mahlûklar da dışarda vardır. Ey oğlum! İnce bilgileri dinle! Allahu Teâlâ&#39;nın kemâlleri, Zât-i ilâhî mertebesinde, zâttan başka değildirler. Meselâ ilim sıfatı, o mertebede, Zât-i teâlâdan başka değildir. Bunun gibi, zâtın hepsi kudrettir. Zâtın bir parçası ilim, başka bir parçası kudret değildir. Orada parçalanmak, ayrılmak yoktur. Zâtta böyle olan bütün kemâller, ilim mertebesinde genişlemişler, birbirinden ayrılmışlardır. Zât-i ilâhîde, o basîtlik, o toplu kemâller hiç değişmeksizin, ilim sıfatında hepsi dağılmışlardır. Zâtta bulunan bütün kemâller, üstünlükler, ilimde de yerleşmişlerdir. İlimdeki bu kemâllerin de, zılları vardır. Bu zıllara (Sıfatlar) denilmiştir. Bunların da asıl kaynağı Zât-i teâlâ olduğundan, Zât-i teâlânın varlığı ile vardırlar. (Füsûs) kitâbının sâhibi, birbirlerinden ayrı olarak ilimde bulunan, ya’nî (Vücûd-i ilmî) leri olan kemâllere, (A’yân-i sâbite) demiştir. Bu fakîre göre, mümkinlerin, ya’nî mahlûkların hakîkatleri, ademlerle bu ademlere yerleşmiş olan kemâllerin zıllarıdır. (Adem), yokluk demek olup, her kötülüğün, her bozukluğun kaynağıdır. Bunu biraz açıklayalım. Cân kulağı ile dinleyiniz! Adem, vücûdun karşılığıdır. Ya’nî yokluk, varlığın tâm tersidir. Ona bütün bütün aykırıdır. Bunun için, her kötülüğün, her bozukluğun başlangıcıdır. Hattâ kötülüklerin, bozuklukların tâ kendisidir. Vücûd, toplu iken, her iyiliğin, her üstünlüğün tâ kendisi olduğu gibidir. O asıl mertebede, vücûd, zâttan başka olmadığı gibi, o vücûdun tersi olan adem de, yokluk mâhiyetinden başka değildir. O mertebede, o mâhiyete yok denilemez. Tâm yokluktur. Bu yokluk mâhiyetinin ilm-i ilâhîde ayrıldığı mertebelerde, bu mâhiyetten hâsıl olan parçalara yok denilebilir. Bunlar o mâhiyetten başkadırlar denilebilir. O toplu olan yokluk mâhiyetinden meydâna gelmiş gibi olan ve bu mâhiyetin zıllı gibi olan adem, o zılların her parçasında başka başkadır. Bunu dahâ aşağıda açıklayacağız. Bu adem, o toplu mertebede, her kötülüğün, her bozukluğun tâm kendileri olduğundan ve ilim-i ilâhîde, her kötülük, başka kötülüklerden ayrı olduğundan, ilim-i ilâhîde birbirlerinden ayrılmış olan her bir kemâl ve her bir hayır karşılarında bulunan her bir kötülük üzerine aks etmiş, birbirleri ile birleşmişlerdir. Her biri kötülük ve bozukluk olan ademler, kendileri ile birleşmiş olan kemâller ile birlikte, mümkinlerin, ya’nî mahlûkların mâhiyetleri, ya’nî asılları olmuşturlar. Böyle olmakla berâber, bu ademler, bu mâhiyetlerin asılları, özleri gibidirler. Bu kemâller ise, bunların özellikleri gibidirler. İşte bu fakîre göre, (A’yân-ı sâbite), bu ademler ve bunlarla birleşmiş olan kemâllerin her ikisidir. Her dilediğine gücü yeten Allahu Teâlâ, bu yokluk mâhiyetlerini bütün lüzûmlu şeyleri ile birlikte ve ilim-i ilâhîde bu ademlere aks etmiş olan vücûd zıllarının kemâlleri ile birlikte, mümkinlerin, mâhiyetleri yapmıştır. Dilediği zamân, bu mâhiyetleri, ilimdeki vücûd zıllına yaklaştırarak, dışardaki varlıkları yaratmıştır. Bu mâhiyetleri, dışardaki varlıklara başlangıç eylemiştir. Mümkinlerin a’yân-ı sâbitesi olan ve onların mâhiyetleri olan, ilim-i ilâhîdeki bu sûretleri, ilimdeki vücûd zıllarına yaklaştırmak demek, ilimdeki sûretlerin ilimden çıkarak dışarıda var olmaları demek değildir. Böyle şey olamaz. Allahu Teâlâ&#39;nın ilminden dışarda olmak, Allahu Teâlâ&#39;nın câhil olması demektir. Mümkinler dışarıda, ilimdeki sûretlere tâm uygun olarak, dışarda ayrıca var olurlar demektir. İlimdeki varlıktan başka, onlara tâm uygun olarak, dışarda da, ayrıca var olurlar. Sanki, marangoz ustası, masanın şeklini zihinde düşünür. Onun gibi bir masayı dışarda yapması gibidir. Masanın zihindeki şekli, masanın mâhiyeti demektir. Bu mâhiyet marangozun zihninden dışarı çıkmamıştır. Zihindeki o şekle tâm uygun olarak, dışarda da, ayrıca bir masa vücûda gelmiştir. Her adem, vücûdun kemâllerinin, kendine tâm karşı bulunan ve kendisine aks etmiş olan zıllarından bir zılla yaklaşarak, dışarda var olmuş, zînet hâsıl etmiştir. Tâm adem, böyle değildir. Bu kemâllerin zıllarına karşı olmaz. Onlarla birleşerek, dışarda bir vücûd kazanamaz. Çünki, bu zılların karşısında değildir. Eğer, karşılığı bulunmasaydı, asıl vücûda karşı olurdu. Hâlbuki, zâttan başka olmayan bu asıl vücûdun karşısında bir şey bulunamaz. Tâm ma’rifet sâhibi olan bir ârif, asıl vücûda ilerlerse, tam ademe iner. Böylece, bu ademin de, o hazretle bağlantısı olur. Zînetlenmiş olur. Güzelleşmiş olur. O vakit, ârifin kendi mertebeleri demek olan, kendi ademlerinin bütün mertebeleri, topluca olsun, ayrı ayrı olsun, hepsi güzel ve iyi olurlar. Kemâl ve cemâl hâsıl ederler. Bütün mertebelerinin iyi, güzel olması, yalnız böyle ârif içindir. Ondan başkasında, iyilik olursa, yâ ayrı ayrı ayrılmış ademlerin birkaç mertebesinde olur veyâ ayrı ayrı bütün mertebelerinde görülür. Bu ikincisi de, çok az bulunur. Fakat, her çeşit kötülük ve bozukluktan başka bir şey olmayan tâm ve toplu ademin iyi ve güzel olması, yalnız bu ârif içindir. Bu ârifin şeytânı da, tâm iyi olarak, islâmın güzelliğine kavuşur. Nefs-i emmâresi mutmainne olur. Mevlâsından râzı olur. Bunun içindir ki, Peygamberlerin efendisi “sallallahu aleyhi ve sellem”, (Benim şeytânım Müslümân oldu) buyurdu. Bundan sonra, gazâda, hiçbir gâzî ondan dahâ ileri olamaz. İyilikleri şeytân kadar gösteremez. Subhânallah! Bu fakîrden elinde olmayarak öyle ma’rifetler hâsıl oldu ki, çokları toplanarak çalışsalar, bir benzerine kavuşamazlar. Geleceği haber verilmiş olan hazret-i Mehdînin de bu ma’rifetlerden çok pay alacağı umulur. Fârisî beyt tercemesi: Pâdişâh, koca karı kapısına,Gelirse ey yiğit, sen buna şaşma! En güzel yaratıcı olan Allahu Teâlâ, çok mübârek, pek mukaddestir. Yaratıcı sanılanlara benzemez. Âlemlerin rabbi olan Allahu Teâlâ&#39;ya hamd olsun! Görülüyor ki, mümkinlerin zâtları, asılları, ademlerdir. Vücûdun kemâllerinin zılları bu ademlere aks ederek, bunları süslemiştir. Böyle olduğu için, mümkinlerin zâtları, her kötülüğün, bozukluğun kaynağıdır. Her çirkinliğin, kusûrun yeri olmuşlardır. Mümkinlerde yerleştirilmiş olan her iyilik, her kemâl, asıl vücûddan ödünç olarak gelmiştir. Nisâ sûresinin yetmişsekizinci âyetinde meâlen, (Sana gelen her iyilik, Allahu Teâlâ&#39;dandır. Sana gelen her çirkinlik de, kendindendir) buyuruldu. Allahu Teâlâ&#39;nın ihsânı ile, bir kimse, kendindeki iyiliklerin ödünc olarak verilmiş olduklarını görürse, üstünlüklerinin başkasından olduğunu anlarsa, kendini yalnız kötülük bulur. Tâm kusûr bilir. Kendinde hiçbir kemâl göremez. Aks yolu ile geldiklerini bile göremez. Çıplak kimsenin ödünç çamaşır giymesi gibi olur. Çamaşırların ödünç olduğu, kendisini o kadar kaplamıştır ki, hepsini sâhibinde sanır. Kendini çıplak bulur. Üzerinde çamaşır var ise de, kendini çıplak sanır. Böyle görüş sâhibi olan zât (Abdiyyet) kulluk, makâmı ile şereflenir. Bu makâm, velâyet makâmlarının en üstünüdür. TENBÎH: Kötülükle iyiliğin ve aşağılıkla üstünlüğün böyle bir araya gelmeleri, vücûd ile ademin bir araya gelmesidir. Bu ise, iki ters şeyin bir araya gelmesi değildir. Bunun için, olmayacak şey sanılmamalıdır. Çünki tâm vücûdun tersi, tâm ademdir. Zıl mertebelerinde ise, tâm vücûddan aşağı doğru, derece derece inilmiştir. Adem tarafında da, en aşağı olan tâm ademden yukarı doğru basamak basamak yükselmişlerdir. İyilik nûrları ile kötülük karanlıklarını bir araya getiren Allahu Teâlâ&#39;yı tesbîh ederiz. Hiçbir ayb ve kusûru Ona kondurmayız.Suâl: Biraz yukarıda, tâm ademin de, tâm vücûda yakın olduğu yazılı idi. Tâm iki zıt, iki ters birleşmiş olmuyor mu? Cevâp: İki zıt şey, bir yerde birleşemez. Birinin, öteki yardımı ile durması ve birinin öteki tersi ile sıfatlanması olamaz değildir. Adem, mevcûd olabilir. Vücûd ile yakînlik hâsıl edebilir. Suâl: Adem, nazarî, teorik bir şeydir. Bunun dışarda var olması, ne demektir? Cevâp: Adem, ya’nî yokluk deyince, hâtıra gelen şey teoriktir, hayâldedir. Fakat, ademin çeşitlerinden birinin sonradan var olmasını söylemek niçin bozuk olsun? Eski Yunan felsefecilerinin vücûd için söyledikleri de böyledir ki, vücûd, Vâcib-ül-vücûdün zâtından başkadır. Çünki vücûd, teorik bir şeydir, dışarda bulunamaz. Vâcib-ül-vücûdün kendisi ise, dışarda vardır. Bunun için ikisi başka başkadır diyorlar. Bunlara cevâp olarak da deniliyor ki, vücûd deyince akla gelen şey nazarîdir, dışarda yoktur. Fakat, vücûdun çeşitlerinden biri böyle değildir. Bunun için, vücûdun parçalarından biri dışarda bulunabilir. Suâl: Yukarıda bildirilenlerden anlaşılıyor ki, Allahu Teâlâ&#39;nın sekiz hakîkî sıfatı, zıl mertebelerinde vardır. Asıl mertebesinde vücûdları yoktur. Bu ise, doğru yolun âlimlerinin bildirdiklerine uygun değildir. Allahu Teâlâ, o âlimlerin çalışmalarına karşılık bol bol iyilikler versin! Çünki, bu âlimler sıfatların Zâttan hiç ayrılmadıklarını ve hiç ayrılamayacaklarını bildirmişlerdir. Cevâp: Söylediklerimizden, ayrılabilecekleri anlaşılmaz. Çünki bu zıl, o asla lâzımdır. Ondan ayrılamaz. Böyle olmakla berâber, yalnız Zât-i teâlâyı arayan, isimleri ve sıfatları hiç düşünmeyen bir ârif, o mertebede yalnız zâtı bulur. Hiçbir sıfatı düşünmez. Bu, o zamân sıfatlar bulunmaz demek değildir. Görülüyor ki, ârife göre, sıfatlar, Zât-i ilâhîden ayrılmış gibi sanılmaktadır. Dışarda ayrılmış değildirler. Bunun için, Ehl-i sünnet âlimlerinin “rahmetullahi teâlâ aleyhim ecma’în” bildirdiklerine uygun olur. Bunu iyi anlamalıdır. Bu açıklamalardan sonra, (Kendini tanıyan, Rabbini tanır) sözü iyi anlaşılır. Çünki bir kimse, kendisini kötü olarak ve aşağı olarak tanıyınca ve kendisinde bulunan her iyiliğin ve üstünlüğün Vâcib-ül-vücûd hazretleri tarafından ödünç verilmiş olduğunu anlayınca, Hak Teâlâ&#39;yı iyi ve üstün ve güzel olarak tanır.Buraya kadar yapılan açıklamalar anlaşılınca, Nûr sûresindeki, (Allahu Teâlâ, yerin ve göklerin nûrudur) meâlindeki âyet-i kerîmenin özü meydâna çıkar. Çünki, mümkinlerin hepsi ademlerdir. Ademler de hep kötülük ve aşağılıktır. Mümkinlerdeki iyilik ve üstünlük ve güzellik ve düzgünlük, Allahu Teâlâ&#39;nın kendisi olan vücûddan gelmiştir. Bu vücûd, iyiliklerin ve üstünlüklerin kaynağıdır. Bu anlaşılınca, göklerin ve yerin nûru bu vücûddur. Bu vücûd, Vâcib-i teâlânın kendisidir. Bu nûr, göklerde ve yerde, zıllarının yardımı ile bulunduğundan, zılların yardımı olmaksızın, doğrudan doğruya bulunduğunu sanmamak için, bu nûru bir misâl ile anlatmaktadır. (Onun nûru bir fenere benzer. O fenerin içinde zeytinyağındaki fitilde yanan ışık vardır. Bu ışıklı fitil cam bir kandil içindedir...) meâlindeki âyet-i kerîmeyi inşâallah başka bir mektûpta uzun açıklayacağız. Çünki, uzun yazılacak şeyler vardır. Bu mektûbumuza sığdıramayacağız. Âyet-i kerîmeleri böyle açıklamaya (Te’vîl) denir.Kur’ân-ı kerîmin tefsîri, ancak Resûlullah&#39;tan “sallallahu aleyhi ve sellem” işitildiği gibi yapılabilir. (Kur’ân-ı kerîmi, kendi görüşüne, anlayışına göre tefsîr eden kâfir olur) hadîs-i şerîfi, bunu bildirmektedir. (Te’vîl) böyle değildir. Kur’ân-ı kerîme ve hadîs-i şerîflere uygun olmak şartı ile, her âlim, anladığı gibi te’vîl yapabilir.Mümkinlerin asılları, kendileri ademlerdir dedik. Mümkinlerin aşağı, bozuk sıfatları, bu ademlerden, Allahu Teâlâ&#39;nın îcâd etmesiyle hâsıl olur. Mümkinlerdeki iyilikler ve üstünlükler, vücûdun kemâllerinin zıllarından ödünç olarak alınmıştır ve Allahu Teâlâ&#39;nın îcâdı ile hâsıl olmaktadırlar. Bir şeyin iyi veyâ kötü olduğunu anlamak kolaydır. Âhiret için olan şeyler, güzel görünmeseler bile, güzeldir. Dünyâ için olan şeyler, güzel görünseler, tatlı ve iyi anlaşılsalar bile çirkindir. Dünyânın yaldızlı güzellikleri, hep böyledir. Bunun içindir ki, islâmiyette oğlanların ve yabancı kadınların güzelliğine istek ve şehvetle bakmak yasak edilmiştir. Dünyânın yaldızlı, güzel görünen bütün pislikleri böyledir. Bunlar hep ademden hâsıl olur. Ademden ise, hep kötülük ve bozukluk meydâna gelir. Eğer bu güzellikler, bu iyilikler, vücûdun kemâllerinden olsa idi, yasak edilmezlerdi. Yalnız şurası var ki, asıl dururken zılla bakmak çirkin olacağı için, yasak edilebilir ise de, bu yasaklık, ademden olan kötülüklerin yasaklığı gibi harâm olmaz, yapmaktan ise, yapmamak dahâ iyi olur. Görülüyor ki, dünyâdaki güzellerin güzellikleri, vücûdun güzelliğinin zılları değildir. Ademler, kemâllerin yanında bulunmakla güzel görünmeğe başlamışlardır. Ademin her şeyi gibi, bu güzel görünüşü de çirkin ve kötüdür. Şeker kaplanmış zehre benzer. Yaldızlanmış necâset gibidir.İslâmiyyetin, nikâh edilen güzel kadınlarla ve güzel câriyelerle eğlenmeğe izin vermesi, çocuk elde etmek ve insanları üretmek içindir. Âlemdeki düzenin bozulmaması için buna izin verilmiştir. Tasavvufçulardan birçoğu, güzel yüzlere, tatlı seslere bağlanmışlar. Bu güzelliklerin, Vâcib-ül-vücûd teâlâ ve tekaddes hazretlerinin kemâllerinden ödünç verilen güzellikler olduğunu sanarak, bunlara bağlanmağı iyi ve güzel bilmişler. Hattâ, tasavvuf yolunda ilerlemek için yardımcı sanmışlardır. Bu fakîrin anladığı böyle değildir. Yukarda biraz bildirilmiştir. Şuna çok şaşılır ki, bunlardan birkaçı, bu yanlış hareketlerini haklı göstermek için vesîka da göstermeğe kalkışıyor. (Oğlanlardan sakınınız! Çünki onlardaki güzellik, Allahu Teâlâ&#39;nın güzelliği gibidir) sözünü ileri sürüyorlar. Allahu Teâlâ&#39;nın güzelliği gibidir sözü, bunları şüpheye düşürmektedir. Hâlbuki bu söz, onlara yardımcı olmuyor. Onların yanlış anladıklarını bildiriyor. Bu fakîrin anlayışının da doğru olduğunu gösteriyor. Çünki (Sakınınız!) buyurmakta, onlara bakmayı yasak etmektedir. Bunun yanlış anlaşılabileceğini de anlatmak için (Onların güzelliği, Hak Teâlâ&#39;nın güzelliği gibidir. Onun güzelliği değildir) buyurmaktadır. Böylece, yanlış anlaşılmasını önlemektedir. Resûlullah “sallallahu aleyhi ve sellem”, (Dünyâ ve Âhiret, birbirinin zıddı, tersidir. Bu ikisinden birisini râzı edersen, öteki gücenir) buyurdu. Bu hadîs-i şerîf de gösteriyor ki, dünyânın güzelliği ile Âhiretin güzelliği birbirinin zıddıdır. Birbirine uymaz. Herkes bilir ki, dünyâ güzelliğini, islâmiyyet beğenmez. Âhiret güzelliğini beğenir. O hâlde, dünyâ güzelliği kötüdür. Âhiret güzelliği iyidir. Birincisi ademden, ikincisi vücûddan hâsıl olmaktadır. Evet, ba’zı şeyler vardır ki, bir bakımdan dünyâdandır, başka bir bakımdan Âhirettendir. Bu şeyler, birinci bakımdan çirkindir. İkinci bakımdan güzeldir. Bu iki bakımı birbirinden ayırmak ve her birinin güzelliğini ve çirkinliğini anlamak, islâmiyyeti bilmekle olur. Haşr Sûresinin yedinci âyetinde meâlen, (Resûlullah&#39;ın emrettiklerini yapınız! Yasak ettiklerinden sakınınız!) buyuruldu. Resûlullah “sallallahu aleyhi ve sellem” buyurdu ki, (Dünyâ yaratıldığı zamândan beri, Hak Teâlâ ona beğenerek bakmamıştır. Hak Teâlâ onu beğenmez). Bu hadîs-i şerîfte dünyâda ademden hâsıl olan kötülüklerin, çirkinliklerin ve bozuklukların beğenilmediği bildirilmektedir. Adem her kötülüğün ve her bozukluğun yeridir. Bunun için dünyânın güzelliği, tatlılığı ve tâzeliği kıymetsizdir. Allahu Teâlâ, bunlardan râzı değildir. Allahu Teâlâ, Âhiretin güzelliğinden râzıdır. Âhiret güzelliğine bakar. Enfâl Sûresinin altmışyedinci âyetinin meâl-i şerîfi, (Siz dünyâyı istiyorsunuz. Allahu Teâlâ ise, Âhireti istiyor) olup, Allahu Teâlâ&#39;nın dünyâya düşkün olanları beğenmediğini bildirmektedir. Yâ Rabbî! Dünyâyı, gözümüzde küçült! Âhireti de kalplerimizde büyült! Fakr ile öğünen ve dünyâ güzelliğinden sakınan Muhammed “sallallahu aleyhi ve sellem” hürmetine, bu duâmızı kabûl eyle! Büyük âlim şeyh Muhyiddîn-i Arabî dünyâdaki kötülüklerin, aşağılıkların ve bozuklukların özüne bakmadığı için, (Mümkinlerin hakîkatleri, Hak Teâlâ&#39;nın kemâllerinin ilimdeki zıllarıdır, sûretleridir) dedi. (Bu sûretler, dışarda biricik varlık olan Zât-i teâlâ aynasında aks ederek dışarda görünmüşlerdir) dedi. (İlimdeki sûretler, Hak Teâlâ&#39;nın şü’ûn ve sıfatlarından başka bir şey değildirler) dedi. Bunun için de, (Vahdet-i vücûd) dedi. Mümkinlerin varlığını, Vâcibin varlığı sandı “teâlâ ve tekaddese”. Kötülük ve aşağılık, iyiliğe ve yüksekliğe göre meydâna çıkar. Tâm kötülük ve yalnız aşağılık diye bir şey yoktur dedi. Hiçbir şeyin kendisi kötü değildir. Küfür ve dalâlet, sapıklık bile, îmâna ve hidâyete bakınca kötü olur. Yoksa kendileri kötü değil, iyi ve yarar olduklarını sandı. Kâfirlerde ve fâsıklarda bunların bulunması, doğruluk olur, sapıklık olmaz, dedi. Hûd sûresinin ellialtıncı âyetinin, (Allahu Teâlâ, her hayvanı dilediği gibi kullanmağa kâdirdir. Benim Rabbim hak ve adâlet üzeredir) meâl-i şerîfini kendine şâhid göstermektedir. Evet, vahdet-i vücûda inanan herkes böyle sözlerden çekinmez. Bu fakîre bildirildiğine göre, mümkinlerin mâhiyetleri, hakîkatleri, asılları, ademlerle, vücûdun bu ademlere aks etmiş ve birleşmiş olan kemâlleridir. Bunu yukarıda uzun bildirdik. Doğruyu meydâna çıkaran, ancak Allahu Teâlâ&#39;dır. Doğru yola kavuşturan ancak Odur. Oğlum! Allah adamlarının hiçbirinin ne açık olarak ve ne de işâret ederek söylememiş oldukları bu bilgiler ve ma’rifetler, çok şerefli, çok kıymetli bilgilerdir. Bin sene sonra meydâna çıkan ve Vâcib-i Teâlâ&#39;nın hakîkati ile mümkinlerin hakîkatlerini tâm uygun olarak anlatan yüksek bilgilerdir. Kitâba ve sünnete uymayan ve doğru yolun âlimlerinin sözlerine benzemeyen bir yerleri yoktur. Resûlullah&#39;ın “sallallahu aleyhi ve sellem” sanki ümmetine öğretmek için yaptığı, (Yâ Rabbî! Her şeyin doğrusunu, bize olduğu gibi tâm göster!) duâsı, belki de, yukarıda bildirilen hakîkatlerin, mâhiyetlerin gösterilmesi içindir. Bunlar (Ubûdiyyet), kulluk makâmında anlaşılır. Aşağılığı ve alçaklığı ve kırıklığı görmeğe de işâret buyurmaktadır. Bunları görmek, kulluğa uygundur. Zavallı bir kulun, kendini sâhibi gibi bilmesi, hiç yakışır mı? Pek edepsizlik olur.Oğlum! Şimdi o zamândayız ki, geçmiş ümmetlerde, böyle çok karanlık zamân gelince, büyük bir Peygamber gönderilerek, yeni bir din kurulurdu. Bu ümmet, ümmetlerin en iyisi olduğu için ve bu ümmetin Peygamberi, Peygamberlerin sonuncusu olduğu için “sallallahu aleyhi ve sellem”, bunların âlimlerine, İsrâîl oğullarının Peygamberlerinin mertebesi verilmiştir. Peygamberlerin “sallallahu aleyhi ve sellem” vazîfeleri, bu âlimlere yaptırılmaktadır. Bunun için, her yüz sene başında, bu ümmetin âlimleri arasından bir (Müceddid) yenileyici, kuvvetlendirici seçerler. Bununla islâmiyyeti tâzelerler. Hele bin sene geçince, geçmiş ümmetlerde bir (ulûl’azim) Peygamber gönderdikleri ve Onun işini bir Nebîye bırakmadıkları gibi, bu ümmette de, tâm ma’rifetli, bilgili bir âlim, ârif seçilir. Bu zât, geçmiş ümmetlerdeki ulûl’azim Peygamberlerin işini yapar. Fârisî beyt tercemesi:Rûhül-kudsün yardımı, imdâda yetişirse,Mesîhin yaptıkları, nasîb olur herkese. Oğlum! Tâm varlık, tâm yokluğun karşılığıdır. Mektûbun başında tâm varlık, Vâcib-ül-vücûdün hakîkatidir. Her iyiliğin ve üstünlüğün de tam kendisidir demiştik. Böyle söylemek, topluca düşünerek olsa bile, o makâm için yakışık alamaz. Çünki, zıl olmak anlaşılır. Bu vücûdun karşılığı olan ademin de, hiçbir şeye bağlılığı, benzerliği yoktur. Bu ademin de, her kötülüğün, her aşağılığın tâm kendisi olduğunu söylemek de burada yakışmaz. Çünki, bir bağlılık anlaşılabilir. Bir şey, tâm olarak ancak kendine tâm zıd, tâm karşı olan şey üzerinde meydâna çıkar. Her şey, zıddı arasında belli olur. Bunun için tâm vücûd, tâm olarak, tâm yokluk üzerinde belli olur. Tâm yokluk, tâm varlığa bir ayna olur. Tasavvuf yolunda, geri dönüp inmek, ilerlerken yükselmek kadar olur. Bir kimse, Allahu Teâlâ&#39;nın yardımı ile tâm vücûda yükselirse, bu kimse dönüşte, tâm ademe kadar iner. Yükselirken ârifin şu’ûru gider, bilgisi kalmaz. İnerken şu’ûruna ve bilgisine kavuşur. Bu şu’ûr ve ma’rifet makâmında, onu hiç zıl bulunmayan ve zâtın şü’ûn ve i’tibârlarından da uzak olan (Tecellî-i zâtî) ile şereflendirirler. Bundan önce olan bütün tecellîlerin, isimler, sıfatlar, şü’ûn ve i’tibârât zıllarından bir zıllın perdesi arkasında olduğunu ona bildirirler. Her ne kadar ârif, o tecellîleri, isimlerin ve şü’ûnun arada perde olmayarak hâsıl olduğunu, tâm vücûdun perdesiz olarak tecellî ettiğini sanır ise de, bir zıllın perdesi arkasında tecellî etmektedir. Subhânallah! Her kötülüğün, her aşağılığın yeri olan bu adem, vücûdun tam zûhuruna vâsıta olduğu için, güzellik kazanmakta, hiç kimsenin bulamadığına kavuşmaktadır. Kendisi kötü olan şey, araya güzelliğin karışması ile, güzel olmaktadır. İnsanın nefs-i emmâresi de, hep kötülüğe kayar. Ademe her şeyden dahâ çok yakîndir. Bunun için, tâm tecellîye her şeyden dahâ çok kavuşmaktadır. Her şeyden dahâ yukarı çıkmaktadır. Fârisî mısra’ tercemesi:İhsâna en uygun olan, günâh işleyenlerdir! Ma’rifeti tâm olan bir ârif, bütün makâmlardan ileri yükseldikten ve her mertebeden geçerek indikten sonra, tâm ademe inerek Vücûd-i Teâlâ&#39;ya ayna olunca, sıfatların ve isimlerin bütün kemâlleri onda görünür. Tâm vücûdda bulunan bütün latîfeler onda görünür. Ondan başka kimse bu ni’mete kavuşamaz. Bu ayna olmak ni’meti, onun boyuna göre biçilip dikilerek, üzerine giydirilmiş kıymetli bir elbiseye benzer. Kemâllerin, üstünlüklerin zılları, sûretleri, her ne kadar ilim-i ilâhîde birbirlerinden ayrılmışlar ise de ve ârifin ayna olması da, ilim mertebesinde ise de, ârifin aynası dışarıda vardır ve bütün kemâlleri dışarda göstermektedir. Suâl: Ademin ayna olması ne demektir? Adem, hiçbir şey değildir. Hangi bakımdan vücûdun aynası olmaktadır? Cevâp: Adem dışardaki varlıklara göre hiçtir. Fakat ilimde bir ayrılık kazanmıştır. Hattâ, ilimde bir varlık da olmuştur. Tasavvuf yolunun sonuna varanlar “kaddesallahu teâlâ esrârehümül’azîz”, ademin zihindeki varlığına, vücûdun aynası, şundan dolayı demişlerdir ki, adem mertebesinde bulunan bütün kötülüklerin ve aşağılıkların hiçbiri, ademin karşılığı olan vücûdda bulunmaz. Ademde bulunmayan her üstünlük de, vücûdda vardır. Bu inceliğe dikkat edilirse, adem vücûddaki kemâllerin görünmesine sebep olmaktadır. Ayna olmak demek de, işte budur. Burasını iyi anla! İşine çok yarayacaktır. Her şeyin doğrusunu bildiren ancak Allahu Teâlâ&#39;dır. Oğlum! Bu yazılan ma’rifetlerin hepsinin Allahu Teâlâ tarafından ilhâm edilmiş olduklarını, şeytân vesveselerinin hiç karışmadığını umarım. Buna delîl, senet olarak şunu da söyleyeyim ki, bu bilgileri yazmak istediğim ve Allahu Teâlâ&#39;ya sığındığım zamân, meleklerin “alâ nebiyyinâ ve aleyhimüssalâtü vesselâm” sanki şeytânları buralardan kovdukları görüldü. Onları buralara yaklaştırmadılar. Her şeyin doğrusunu Allahu Teâlâ bilir.Kıymetli ni’metleri meydâna çıkarmak, hamd yollarının en büyüklerinden biridir. Bu büyük ni’metleri açıklamağa kalkıştım. (Ucb), kendini beğenmek sanılmasından uzak olacağını umarım. Ucb nasıl olabilir ki, Allahu Teâlâ&#39;nın yardımı ile, kendi kötülüğüm ve alçaklığım hep gözümün önündedir. Bütün kemâller, iyilikler de Allahu Teâlâ&#39;nındır. Geçmişte ve gelecekte olan her hamd âlemlerin Rabbi içindir. Onun Peygamberlerine ve Peygamberinin kerîm olan Âline ve yüksek Ashâbının hepsine iyi duâlar ve selâmlar olsun “salavâtullahi teâlâ aleyhi ve alâ âlihi ve ashâbihi ecma’în”! Doğru yolda bulunanlara ve Muhammed Mustafâ&#39;nın izinde gidenlere de selâm olsun “sallallahu aleyhi ve sellem”! İlâve: Vücûd ve adem ve Allahu Teâlâ&#39;nın sıfatları, akıl ile anlaşılamaz. Allahu Teâlâ, akıl ile anlaşılamayan şeyleri görüp anlayabilen başka bir kuvvet, sevdiği kullarına verir. Bu kuvvete (Basîret=Kalp gözü) ve bu kullara (Evliyâ) denir. Evliyâ, kalp gözleri ile görüp anlar ve birbirlerine anlatırlar. Başkalarının, bu şeyleri akıl ile araştırmalarına izin verilmedi. Kalp gözüne kavuşmak için, Müslümân olmak ve tasavvuf yolunda çalışmak lâzımdır. Tasavvuf yolunda çalışmayan Müslümânın kalbi hastadır. Müslümân olmayan bir kimsenin kalbi ölüdür. Kalp gözü kördür. Otuz dördüncü mektûba bakınız!</p>

</body></html>