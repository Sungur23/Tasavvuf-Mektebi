<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>251.MEKTUP</b></center></p>
<p></font><font face="Verdana" size="3.5">Bu mektûp, mevlânâ Muhammed Eşref&#39;e yazılmıştır.  </p>
<p>Dört halîfenin üstünlüklerini ve Ashâb-ı Kirâmın büyüklüğünü bildirmektedir: Allahu Teâlâ&#39;ya hamd olsun. Onun sevgili Peygamberine ve temiz Ehl-i beytine ve Ashâbının hepsine salât ve selâm olsun “salavâtullahi aleyhi ve alâ âlihi ve ashâbih”! Din ve dünyâ sa’âdetinize duâ ederim.Kıymetli kardeşim! Birkaç şaşılacak bilgi ve işitilmemiş gizli şeyler ve Cenâb-ı Hakkın ihsân ettiği hoş şeyleri bildireceğim. Bunların çoğu, Şeyhayn&#39;ın [ya’nî, hazret-i Ebû Bekr ile hazret-i Ömerin] ve hazret-i Osmân-ı Zinnûreyn&#39;in ve Allahın arslanı hazret-i Alînin üstünlüklerini ve yüksekliklerini göstermektedir. Kısa anlayışıma göre yazıyorum. Dikkatle dinleyiniz! Hazret-i Ebû Bekr-i Sıddîk ve hazret-i Ömer-ül Fârûk “radiyallahu anhümâ”, Muhammed aleyhisselâmın yüksekliklerine ve Velâyet-i Mustafâvî&#39;nin derecelerine kavuştukları gibi, velâyet bakımından, hazret-i İbrâhîm aleyhisselâma ve insanları dîne çağırmak bakımından da, Mûsâ aleyhisselâma bağlıdırlar. Hazret-i Alî ise, her iki bakımdan da, hazret-i Îsâ aleyhisselâma bağlıdır. Hazret-i Îsâ, rûhullahtır ve kelimetullahtır. Bunun için kendisinde velâyet yüzü, Peygamberlik yüzünden dahâ kuvvetlidir. Hazret-i Alî de, Ona bağlı olduğu için, Onda da, velâyet yüzü dahâ kuvvetlidir. Dört Halîfenin “radiyallahu teâlâ anhüm ecma’în” mebde-i ta’ayyünleri , ilim sıfatıdır. Topluca veyâ açıkça çeşitli yönlerden ayrılırlar. Bu sıfat, topluluk bakımından, Muhammed aleyhisselâmın terbiyecisidir. Genişlik bakımından ise, İbrâhîm aleyhisselâmın rabbidir. Her iki bakımdan ise, Nûh aleyhisselâmın rabbidir. Mûsâ aleyhisselâmın rabbi, kelâm sıfatıdır. Îsâ aleyhisselâmın rabbi, kudret sıfatıdır. Âdem aleyhisselâmın rabbi, tekvîn sıfatıdır. Hazret-i Ebû Bekir&#39;le hazret-i Ömer, Resûlullah&#39;ın Peygamberlik yükünü taşımaktadırlar. Fakat burada da, her ikisinin mertebesi ayrıdır. Hazret-i Alî, Îsâ aleyhisselâma bağlı olduğundan ve velâyet yüzü dahâ kuvvetli olduğundan, Muhammed aleyhisselâmın velâyet yükünü taşımaktadır. Hazret-i Osmân-ı Zinnûreyn, ortada olduğu için, her iki yükü de taşımaktadır. Hazret-i Mûsâ aleyhisselâma bağlılığı dahâ çoktur. Çünki, herkesi dîne çağırmak, Peygamberlik makâmına uygun bir iştir. Bu iş, bizim Peygamberimizden sonra, Peygamberler arasında, Onda dahâ çok ve dahâ geniştir. Onun kitâbı, Kur’ân-ı kerîmden sonra, gökten inen kitâpların en iyisidir. Bunun içindir ki, Onun ümmeti, geçmiş ümmetler içinde, Cennete en önce girecektir. İbrâhîm aleyhisselâmın dîni ve milleti, bütün dinlerin ve milletlerin en üstünü ve yükseği idi. Bunun için, Peygamberlerin en üstününe, Onun milletine uymak emrolunmuştur. Nahl sûresi, yüzyirmiüçüncü âyetinin, (Sonra, sana bildirdik ki, İbrâhîm aleyhisselâmın milletine tâbi’ olasın!) meâl-i şerîfi, böyle olduğunu göstermektedir. Geleceği haber verilmiş olan hazret-i Mehdînin rabbi de, ilim sıfatıdır. Bu da, hazret-i Alî gibi Îsâ aleyhisselâma bağlıdır. Sanki, Îsâ aleyhisselâmın iki ayağından biri, hazret-i Alînin başı üzerinde, ikinci ayağı hazret-i Mehdînin başı üzerindedir.Mûsâ aleyhisselâmın velâyeti, Muhammed aleyhisselâmın velâyetinin sağındadır. Îsâ aleyhisselâmın velâyeti ise, solundadır. Hazret-i Alî, Muhammed aleyhisselâmın velâyeti yükünü taşıdığı için, Evliyâ yollarının çoğu Ona bağlıdır. Velâyetin yüksek derecelerine kavuşmuş olan ve insanlar arasına karışmayan Evliyânın çoğuna, hazret-i Alînin yüksekliği, hazret-i Ebû Bekir&#39;le hazret-i Ömer&#39;in yüksekliklerinden dahâ çok bildirildi “radiyallahu teâlâ anhüm ecma’în”. Eğer, Ehl-i sünnet âlimleri, bu ikisinin hazret-i Alîden dahâ üstün olduğunu sözbirliği ile bildirmemiş olsalardı, bu Evliyânın çoğu, hazret-i Alînin dahâ üstün olduğunu bildirirlerdi. Çünki, hazret-i Ebû Bekr ile hazret-i Ömer&#39;in üstünlükleri, Peygamberlerin üstünlükleri gibidir “aleyhimüssalavâtü vetteslîmât”. Velâyet yolunda olanların elleri, o üstünlüklerin eteklerine yetişemez. Bunların, nübüvvetin yüksekliklerinde dereceleri o kadar yüksektir ki, keşif sâhiplerinin keşifleri, o derecelerin yoluna bile varamaz. Velâyetin yüksek dereceleri, Peygamberliğin yüksek derecelerine çıkabilmek için merdiven gibidir. Vâsıtanın, aracının, aranılandan ne haberi olabilir? Başta olanlar, sonda bulunanlardan ne anlayabilir? Peygamberlik zamânı çok uzaklaştığı için, bugün, bu sözümüz, çok kimseye ağır gelir. İnanmak istemezler. Fakat, ne yapılabilir? Fârisî beyt tercemesi: Ayna arkasındaki papağan gibiyim,Ezelî üstâd ne derse, onu söylerim. Allahu Teâlâ&#39;ya çok hamd ve şükürler olsun ki, bu sözlerimin hepsi, Ehl-i sünnet âlimlerinin bildirdiklerine uygundur. Onların sözbirliği ile berâberdir. Onların akıl ile, ilim ile buldukları, bana keşf yolu ile bildirilmektedir. Onların kısaca anladıkları, bu fakîre geniş olarak açıklanmaktadır. Resûlullah&#39;a uyarak, Peygamberlik makâmının yüksek derecelerine kavuşturulmadan ve o yüksekliklerden doyurucu bir pay verilmeden önce, iki halîfenin üstünlüklerini, bu fakîre, keşf yolu ile bildirmemişlerdi. Ehl-i sünnet âlimlerinin bildirdiklerine uymaktan başka kurtuluş yolu yok idi. Bize doğru yolu gösteren Allahu Teâlâ&#39;ya hamd olsun! O, bize doğru yolu göstermeseydi, biz bulamazdık. Rabbimizin Peygamberleri hep doğru söylemişlerdir. Hazret-i Emîrin “radiyallahu anh” ismi Cennet kapısının üzerinde yazılı olduğunu öğrenince, Şeyhayn hazretlerinin [ya’nî Ebû Bekir ile Ömer&#39;in] “radiyallahu anhüma” Cennet kapısındaki husûsiyet ve i’tibârlarının nasıl olduğunu merâk ettim. Anlamak için çok uğraştım. Nihâyet anladım ki, bu ümmetin  Cennete girmeleri bu iki büyük zâtın emri ve izni ile olacaktır. Sanki Ebû Bekir “radiyallahu anh” Cennet kapısında durup, içeri girmeğe, izin verecek ve Ömer “radiyallahu anh” ellerinden tutarak içeri götürecektir. Bütün Cennetin, sanki Ebû Bekrin “radiyallahu anh” nûru ile dolu olduğunu his ediyorum. Bu fakîre göre, Şeyhayn hazretlerinin bütün Sahâbe-i Kirâm “aleyhimürrıdvân” arasında ayrı bir şân ve üstünlükleri vardır. Başka hiçbirisi, bunlara ortak değildir. Sıddîk “radiyallahu anh”, Peygamber efendimiz “sallallahu aleyhi ve sellem” ile sanki aynı bir evin sâhibidir. Farkları, bir evin iki katı arasındaki fark gibidir. Fârûk “radiyallahu anh” da, Ebû Bekir&#39;e “radiyallahu anh” tufeyl olarak, bu devlethânede bulunmaktadır. Diğer Sahâbe-i Kirâmın, Server-i âleme “sallallahu aleyhi ve sellem” yakınlıkları, sünnet-i seniyyesine  uydukları kadar, mahalle komşusu veyâ hemşehri gibidirler. Bunlar, böyle olunca, sonra gelenlerin Evliyâsı, nerede kalır, artık düşünmeli! Fârisî mısra’ tercemesi: Seslerini uzaktan işitmek de büyük ni’mettir. O hâlde onlar Şeyhaynin büyüklüğünden ne anlayabilirler? Her ikisinin büyüklüğü, o kadar çoktur ki, Peygamberler “aleyhimüsselâm” sırasındadırlar. Peygamberlik makâmından başka, bütün üstünlüklerine mâliktirler. Nitekim Peygamberimiz “sallallahu aleyhi ve sellem” buyurdu ki: (Benden sonra Peygamber gelseydi, Ömer Peygamber olurdu). İmâm-ı Gazâlî “rahmetullahi aleyh” buyuruyor ki, halîfe Ömer “radiyallahu anh” şehîd olunca, Abdullah ibni Ömer, Sahâbe-i Kirâma dedi ki: (İlmin onda dokuzu, Ömer “radiyallahu anh” ile berâber öldü). Ba’zılarının bu sözü anlamayarak durakladıklarını görünce, (İlimden maksadım Allahu Teâlâ&#39;yı bilmektir. Abdest ve guslün bilgileri değildir) dedi. Ömer böyle olunca Ebû Bekrin büyüklüğü nasıl anlaşılır ki, Ömer&#39;in bütün iyilikleri onun bir iyiliğidir. Böyle olduğu, hadîs-i şerîfte bildirilmektedir. Ömer ile Sıddîk “radiyallahu anhümâ” arasındaki fark, Sıddîk ile Resûlullah “sallallahu aleyhi ve sellem” arasındaki farktan ziyâdedir. Başkalarının Sıddîk&#39;tan “radiyallahu anh” ne kadar aşağıda olduğunu bundan anlamalıdır. Şeyhayn “radiyallahu anhümâ” öldükten sonra da, Peygamberimizden “sallallahu aleyhi ve sellem” ayrı kalmadılar. Mahşere de onlarla berâber kalkıp gideceğini haber vermiştir. O hâlde efdâliyet, üstünlük, Ona dahâ yakınlık demek olup, bu da, ikisine mahsûstur. Bu fakîrliğim ve aşağılığım ile, onların yüksekliğinden ne anlayabilir ve söyleyebilirim ve üstünlüklerinden ne anlatabilirim? Tozun, dumanın, güneşi anlatmağa gücü yeter mi? Bir damla su, büyük denizleri söyleyebilir mi? İnsanlara nasîhat etmek, herkese yol göstermek için geri dönmüş olan Evliyâ, hem velâyet, hem de da’vet bilgilerini ve kıymetlerini taşıdıklarından, keşflerinin nûru ile ve Tâbi’în ve Tebe’i tâbi’înden ictihâd derecesine yükselen âlimler, hadîs-i şerîflerin derinliklerindeki ma’nâları bulup anlamak ile, Şeyhayn&#39;ın “radiyallahu anhümâ” kemâlâtından biraz anlayarak, hakîkatlerinden az bir şey ele geçirerek üstünlüklerini bildirmişler ve bunda söz birliği hâsıl olmuştur. Bu sözlerine uymayan keşflerin, buluşların yanlış olduğunu söyliyerek bunlara kıymet vermemişlerdir. Bu ikisinin üstünlüğü Sahâbe-i Kirâm arasında zâten şöhret bulmuştu. Meselâ, (Buhâri-i şerîf)de Abdullah ibni Ömer “radiyallahu anhümâ” diyor ki, (Biz, Peygamber “sallallahu aleyhi ve sellem” zamânında Ebû Bekir gibi kimseyi bilmezdik. Ondan sonra, Ömer&#39;i, ondan sonra da Osmân&#39;ı “radiyallahu anhüm” bilirdik, onlardan sonra kimseyi kimseden üstün tutmazdık). Ebû Dâvud&#39;un bildirdiğine göre, yine Abdullah ibni Ömer “radiyallahu anhümâ” diyor ki: (Resûlullah “sallallahu aleyhi ve sellem” zamânında bizler, en üstün Ebû Bekir&#39;dir, sonra Ömer, sonra Osmân “radiyallahu anhüm” derdik). Evliyâlık, Peygamberlikten dahâ yüksektir sözü, (Erbâb-ı sekir)in, sözüdür. Ya’nî geri dönmeyen, Peygamberlik makâmının kemâlâtından haberi olmayan Evliyânın sözüdür. Bu fakîr birçok mektûplarımda, uzun uzadıya bildirdim ki, Peygamberlik, velâyetin üstündedir. Hattâ Peygamberin kendi velâyetinin üstündedir. Sözün doğrusu da budur. Bunun aksini söyleyen, Peygamberlik makâmının yüksekliğini bilmeyendir. Evliyâlık yolları arasında Silsile-tüz-zeheb yolu, Sıddîk-i Ekber&#39;in “radiyallahu anh” yolu olduğundan, bu yolun yolcuları uyanık olur. Onun için de, yolların en üstünüdür. Başka yoldaki Evliyâ, bunların kemâlâtına nasıl yetişebilir? Onların içyüzünü nasıl anlayabilir? Bu yolun yolcularının, bu işte kârları müsâvîdir demek istemiyorum. Belki milyonda biri böyle olabilirse ni’metdir, sa’âdetdir. Peygamberimizin “sallallahu aleyhi ve sellem” haber verdiği hazret-i Mehdî, velâyetin en yüksek derecesinde olacağına göre, o da bu yoldan yetişmiş ve bu yolu tamâmlamış ve düzeltmiş olacaktır. Çünki bütün velâyet yolları, bu yoldan aşağıdır ve ulaştıkları velâyetlerde, Peygamberlik makâmının kemâllerinden az bir şey vardır. Bu yoldan kazanılan Evliyâlıkta ise, Sıddîk-ı Ekber&#39;in “radiyallahu anh” yolu olduğu için, o kemâlâttan pek çok bulunur. Fârisî mısra’ tercemesi: Gör ki, yollar arasındaki fark ne kadar çoktur. Hazret-i Emîr “radiyallahu anh” Peygamberimizin “sallallahu aleyhi ve sellem” velâyetini aldığı, taşıdığı için, geri dönmeyen ya’nî halk arasına karışmayan, ya’nî velâyetin kemâlâtı kendilerinde fazla bulunan Evliyânın, meselâ Kutbların, Ebdâlin ve Evtâdın terbiyeleri onun imdâdı ve yardımı iledir. (Kutb-ül-aktâb) ya’nî (Kutb-i medâr) onun emrinde ve terbiyesindedir. Fâtıma-tüz-zehrâ ile Hasen ve Hüseyn de bu makâmda hazret-i Emîr “radiyallahu anhüm” ile ortakdırlar. Peygamberimizin “sallallahu aleyhi ve sellem”, Ashâbının hepsi “radiyallahu anhüm” büyüktür. Her birini büyük bilmek ve söylemek lâzımdır. Enes bin Mâlik “radiyallahu anh” buyuruyor ki, Peygamberimiz “sallallahu aleyhi ve sellem” buyurdu ki, (Allahu Teâlâ, bütün insanlar arasından beni seçdi, ayırdı. İnsanların en iyisini bana Ashâb olarak seçti. Bunların arasından da bana akrabâ ve yardımcı olarak en üstünlerini ayırdı. Bir kimse, Beni sevdiği için, bunlara hürmet ederse, Allahu Teâlâ, onu her tehlikeden korur. Onlara hakâret ederek, Beni incitenleri de incitir). Abdullah ibni Abbâs buyuruyor ki, Resûlullah “sallallahu aleyhi ve sellem” buyurdu ki: (Ashâbıma dil uzatanlara, onları sövenlere, Allah la’net eylesin. Bütün meleklerin ve insanların la’netleri onların üzerine olsun!) Âişe-i Sıddîka “radiyallahu anhâ” buyuruyor ki, Resûl “sallallahu aleyhi ve sellem” buyurdu ki: (Ümmetimin en kötüsü, Ashâbıma dil uzatmağa cesâret edenlerdir). Ashâb-ı Kirâm “aleyhimürrıdvân” arasında olan muhârebeleri iyi sebeplerden, güzel düşüncelerden ileri geldi bilmek, dünyâlık için, menfa’at için bilmemek lâzımdır. Çünki, onların ayrılığı ictihâd ve te’vîl ayrılığı idi. Hevâ ve hevesten doğan ayrılık değildi. Ehl-i sünnet âlimleri hep böyle söylüyor. Şu kadar var ki, hazret-i Emîr ile muhârebe edenler, hatâ etti. Hak, hazret-i Emîr “radiyallahu anh” tarafında idi. Fakat hatâları, ictihâd hatâsı olduğundan, bir şey denemez ve dil uzatılamaz. (Şerh-ı mevâkıf) kitâbına göre, Âmidî diyor ki, (Cemel ve Sıffîn vak’aları ictihâd yüzünden idi). Ebû Şekûr-i Sülemî, (Temhîd) kitâbında diyor ki, (Ehl-i sünnet vel-cemâ’ate göre hazret-i Mu’âviye ve Onunla berâber olanlar “radiyallahu anhüm” hatâ etmişlerdi. Fakat hatâları, ictihâd hatâsı idi). İbni Hacer-i Mekkî (Savâ’ık) kitâbında diyor ki: (Hazret-i Mu’âviye&#39;nin hazret-i Emîr ile “radiyallahu anhümâ” muhârebesi, ictihâd sebebi ile idi. Ehl-i sünnet âlimleri böyle biliyor). (Mevâkıf)ı şerh edenin, (Ashâbımızın çoğuna göre, o muhârebeler, ictihâd sebebiyle değildi) sözünde Ashâbımız diyerek, kimleri anlatmak istemiştir? Ehl-i sünnet âlimleri böyle söylemiyor, aksini söylüyor. Büyüklerin kitâpları hep içtihâdda hatâ olduğunu bildirmektedirler. İmâm-ı Gazâlî ve kâdî Ebû Bekir ve diğer imâmlar “rahmetullahi teâlâ aleyhim ecma’în” bunlar arasındadır. O hâlde Hazret-i Emîr “radiyallahu anh” ile muhârebe edenlere fâsık, yoldan çıkmış gibi şeyler söylemek câiz değildir. Kâdî Iyâdın (Şifâ) kitâbında, imâm-ı Mâlik “radiyallahu anh” diyor ki: (Peygamberimizin “sallallahu aleyhi ve sellem” Ashâbından birine, meselâ Ebû Bekir&#39;e veyâ Ömer&#39;e veyâ Osmân&#39;a veyâ Mu’âviye&#39;ye veyâ Amr ibni Âs&#39;a “radiyallahu anhüm” söven ve onları kötüleyen bir kimse, eğer yoldan çıktılar, kâfir oldular dedi ise, bu kimseyi öldürmelidir. Yok eğer başka bir ayıp ve kusûr ile kötüledi ise, şiddetli dövmelidir). Hazret-i Alî “radiyallahu anh” ile muhârebe edenler, şî’îlerin taşkın olanlarının dedikleri gibi, kâfir değildir. Fâsık da değildir. Çünki, Âişe-i Sıddîka “radiyallahu anhâ” ve Talha ve Zübeyr ve Sahâbe-i Kirâmdan birçoğu onlardandır “rıdvânullahi aleyhim ecma’în”. Talha ile Zübeyr “radiyallahu anhümâ” Cemel muhârebesinde, onüçbin kişi ile berâber öldürülmüştü. Hazret-i Mu’âviye “radiyallahu anh” bu zamân işe karışmamıştı. Bir Müslümân, bunlara yoldan çıkdı ve günâha girdi gibi sözler söyleyemez. Kalbi bozuk, rûhu pis olan, söyler. Fıkıh âlimlerinden ba’zısı hazret-i Mu’âviye “radiyallahu anh” için (Cevr), ya’nî zulmetti, demiş ise de, bundan maksatları, hazret-i Emîr&#39;in hilâfeti zamânında kendini halîfe i’lân etmesi haksız idi, demektir. Yoksa, yoldan çıkmak ve günâh alâmeti olan zulüm demek değildir. Bu sûretle sözleri, Ehl-i sünnet büyüklerinin sözlerine uymuş olur. Bununla berâber, hakîkî din âlimleri, böyle yanlış ma’nâlar anlaşılabilecek sözleri söylemezler. Hazret-i Mu’âviye için “radiyallahu anh” zâlim, nasıl denilebilir? Bunun, Allahu Teâlâ&#39;nın emirlerini ve Müslümânların haklarını gözetmekte âdil bir halîfe olduğunu (Savâ’ık-ul-muhrika) kitâbında, allâme İbni Hacer-i Mekkî yazıyor. Çirkin hatâ da dememelidir. Hatâ sözüne eklenen her şey hatâ olur. Hele la’net sözünü kullanmak, zan ve şüphe ile olsa bile hiç doğru değildir. Böyle sözleri Yezîd için söyleseler yeridir. Fakat, Mu’âviye “radiyallahu anh” için söylemek çok şenî’, çok çirkin olur. Peygamberimizin “sallallahu aleyhi ve sellem”, hazret-i Mu’âviye&#39;ye “radiyallahu anh” hayırlı duâlar ettiğini, hadîs âlimlerinin hepsi söylüyor. Meselâ, (Yâ Rabbî! Ona kitâp , hesâb öğret ve Onu azâptan koru!) ve bir kere de, (Yâ Rabbî! Onu doğru yola götür ve doğru yola götürücü yap!) buyurdu. Resûlullah&#39;ın “sallallahu aleyhi ve sellem” duâsının kabûl olunacağı ise şüphesizdir. Ashâb-ı Kirâmın herhangi biri için, böyle uygunsuz sözler söylemek hiç iyi değildir. Yâ Rabbî! Unutarak, yâhut yanılarak yaptıklarımızı bizlere sorma! İmâm-ı Şa’bî hazretlerinin hazret-i Mu’âviyeyi “radiyallahu anh” kötülediği yolundaki sözleri de doğru değildir. Böyle bir şey olsaydı, Şa’bînin talebesi olan imâm-ı a’zam Ebû Hanîfe&#39;nin bu sözleri söylemesi lâzım gelirdi. İmâm-ı Mâlik “radiyallahu anh”, Tebe’i tâbi’îndendir ve hazret-i Mu’âviye&#39;nin “radiyallahu anh” asrında yaşamıştır. Medîne-i münevvere âlimlerinin en yükseği olduğu muhakkaktır. İşte o büyük âlim, Mu’âviye&#39;yi ve Amr bin Âsı “radiyallahu teâlâ anhümâ” sövenleri öldürünüz der mi idi? Demek ki, ona sövmeği büyük günâhlardan sayarak sövenleri öldürmeği emretmiştir. Ona sövmeyi, Ebû Bekir ve Ömer&#39;e ve Osmân&#39;a “radiyallahu anhüm” sövmek gibi bilmiştir. O hâlde hazret-i Mu’âviye&#39;ye “radiyallahu anh” sövmek aslâ câiz değildir. İyi düşünmek lâzımdır ki; hazret-i Mu’âviye “radiyallahu anh” bu işlerde yalnız başına değildi. Ashâb-ı Kirâmın hemen hemen yarısı onunla berâberdi. Eğer hazret-i Emîr “radiyallahu anh” ile muhârebe edenlere kâfir veyâ fâsık denirse, dîn-i islâmın yarısı yıkılır. Zîrâ dîn-i islâmı dünyâya yayan, bizlere bildiren onlardır. O hâlde, onları ancak zındık, ya’nî dîn-i islâmı yıkmak için uğraşan kimse kötüler. O muhârebelerin, karışıklıkların ortaya çıkması hazret-i Osmân&#39;ın “radiyallahu anh” şehâdeti ile başladı. Kâtillerden kısâs istenmesi ile başladı. Talha ile Zübeyr “radiyallahu anhümâ” kısâs geciktiği için Medîne-i münevvereden çıktılar. Âişe “radiyallahu anhâ” de bu işte bunlarla berâberdi. Cemel muhârebesi, hazret-i Osmânın “radiyallahu anh” kâtillerine kısâs yapılmasının geciktiği için oldu. Bu muhârebelerde onüçbin kişi ve Talha ile Zübeyr “radiyallahu anhümâ” da öldürüldü. Mu’âviye “radiyallahu anh” sonradan Şâmdan işe karıştı, bunlarla birleşti. Sıffîn muhârebesi yapıldı. İmâm-ı Gazâlî diyor ki, bu muhârebeler halîfe olmak için değildi. Hazret-i Emîr&#39;in “radiyallahu anh” hilâfeti başlangıcında, kâtillere kısâs yapılması içindi. Allâme İbni Hacer-i Mekkî hazretleri de, (Ehl-i sünnet böyle buyuruyor) diyor. Hanefî âlimlerinin büyüklerinden olan Ebû Şekûr-i Sülemî “rahmetullahi teâlâ aleyh” diyor ki, (Hazret-i Mu’âviye&#39;nin hazret-i Emîr ile muhârebesi hilâfet için idi “radiyallahu anhümâ”. Çünki, Peygamber “sallallahu aleyhi ve sellem” ona, (İnsanların başına geçtiğin zamân, onlara yumuşak davran!) buyurmuştu. Bunu işittiği günden beri içinde hilâfet arzûsu uyanmıştı. Fakat, ictihâdında hatâ etmişti. Hazret-i Emîr&#39;in “radiyallahu anh” ictihâdı doğru idi. Çünki, onun hilâfeti zamânı, hazret-i Emîr&#39;in “radiyallahu anhümâ” hilâfetinden sonra idi. Bundan anlaşılıyor ki, karışıklığın başlaması kısâsın gecikmesi idi. Sonradan halîfe olmak fikri de, ortaya çıktı. Her ne olursa olsun, ictihâd yerinde idi. Hatâ eden bir derece, doğru olan iki derece sevâp kazandı. Bu işte, bize düşen en iyi yol, Peygamber efendimizin “sallallahu aleyhi ve sellem” Ashâbının “radiyallahu anhüm” kavgalarına karışmamalıyız. Bunları konuşmamalıyız. Peygamberimiz “sallallahu aleyhi ve sellem” buyuruyor ki, (Ashâbım “rıdvânullahi aleyhim ecma’în” arasında olan işlere karışmayınız!) Yine buyurdu ki, (Ashâbım “aleyhimürrıdvân” konuşulurken dilinizi tutunuz!) ve bir hadîs-i şerîfte, (Ashâbım için Allahu Teâlâ&#39;dan korkunuz, Ashâbım için dil uzatmayınız!))İmâm-ı Muhammed Şâfi’î “radiyallahu anh” diyor ki: (Allahu Teâlâ, ellerimizi o kanlara bulaştırmadığı gibi, biz de, dilimizi karıştırmayalım). Bundan anlaşılıyor ki, onlara hatâ etti demek bile câiz değildir. Hepsi için hep iyi ve hayırlı söylememiz lâzımdır. Evet, alçak Yezîd inâtçı ve fâsık idi. Ona da la’net edilmemesi, Ehl-i sünnetin, kâfir bile olsa bir kişiye la’nete izin vermediği içindir. Ancak kâfir olarak öldüğü bilinen kimseye la’net câizdir demişlerdir. Ebû Leheb ve eşi gibi. Yoksa Yezîde la’net edilmemeli, demek değildir. Allahu Teâlâ&#39;yı ve Onun Resûlünü “sallallahu aleyhi ve sellem” incitenlere dünyâda ve Âhirette, Allah la’net eylesin! Zamânımızda birçok kimse, hilâfet mes’elesini dillerine dolamışlar. Sözü evirip çevirip Ashâb-ı Kirâm arasındaki muhârebelere getiriyorlar. Câhillerin yazdığı târîhleri okuyarak ve bid’at sâhiplerinin yalanlarına inanarak, Ashâb-ı Kirâmın “aleyhimürrıdvân” çoğunu kötülüyorlar. Onlara lâyık olmayan şeylerle lekeliyorlar. Onun için, bu bakımdan bildiğim hakîkatleri yazarak dostlarıma göndermeği lüzûmlu gördüm. Peygamberimiz “sallallahu aleyhi ve sellem” buyurdu ki: (Ortalık karışıp, yalanlar yayılıp, dinden olmayan şeyler ortaya çıkınca, âdetler, ibâdetlere karıştırılır ve Ashâbıma “aleyhimürrıdvân” dil uzatılınca, doğruyu bilenler, herkese bildirsin! Allahu Teâlâ&#39;nın ve meleklerin ve bütün insanların la’neti, doğruyu bilip de, gücü yettiği hâlde, bildirmeyenlere olsun! Allahu Teâlâ, böyle âlimlerin ne farzlarını, ne de başka ibâdetlerini kabûl etmez.) Allahu Teâlâ&#39;ya ne kadar hamd etsek azdır ki, zamânımızın âlimleri “rahmetullahi aleyhim” Hanefî mezhebindendir ve Ehl-i sünnettir. Yoksa iş, Müslümânlara çok güç olurdu. Bu büyük ni’mete şükür etmek her Müslümâna lâzımdır.  </p>

</body></html>