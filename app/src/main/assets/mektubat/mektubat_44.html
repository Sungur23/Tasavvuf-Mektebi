<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Bookman Old Style" size="4.0" color="red"><center><b>44.MEKTUP</b></center></p>
<p></font><font face="Bookman Old Style" size="3.5">Bu mektûp, yine nakîb, seyyid şeyh Ferîde yazılmıştır.</p>
<p></font><font face="Bookman Old Style" size="3.5"> </p>
<p></font><font face="Bookman Old Style" size="3.5">İnsanların iyisini medh etmekte ve Ona uymağa teşvîk etmektedir: Merhamet ederek göndermiş olduğunuz, kıymetli mektûbunuz, en iyi bir zamânda, fakîri şereflendirdi. Okuyarak mesrûr olduk. Allahu Teâlâ&#39;ya hamd olsun ki, Muhammed aleyhisselâmın fakrinden, size mîrâs nasîb olmuş. Fakîrlere karşı teveccüh ve sevgi ve onlara bağlılık, bu mîrâsdan hâsıl olmaktadır. Hiçbir şeyi olmayan bu fakîr, ne cevâp yazacağımı şaşırdım. Arabın en hayırlısı olan, büyük ceddinizin üstünlüklerini bildiren haberleri yazarak, bu mektûbumu, Âhirette azâplardan kurtulmak için vesîle yapacağım. Aleyhissalâtü vettehıyye efendimizi medh etmeğe kalkışmıyorum. Yazılarımı, Onun ile kıymetlendiriyorum. Arabî beyt tercemesi:Muhammed aleyhisselâmı medh edemiyorum,Onunla, yazılarımı kıymetlendiriyorum. Allahu Teâlâ&#39;ya sığınarak ve Ondan yardım dileyerek bildiriyorum ki: Muhammed “aleyhisselâm”, Allahu Teâlâ&#39;nın resûlüdür. Âdem oğullarının seyyidi, efendisidir. Kıyâmet gününde, kendisine uyarak Cehennemden kurtulanların en cömerdidir. Kıyâmet günü kabirden en önce O kalkacaktır. En önce, O şefâ’at edecektir. En önce, Onun şefâ’ati kabûl olacaktır. Cennet kapısını önce O çalacaktır. Kapı, Ona hemen açılacaktır. (Livâ-i hamd) denilen bayrak, Onun elinde bulunacaktır. Âdem “aleyhisselâm” ve Onun zamânından kıyâmete kadar gelen her mü’min, bu bayrak altında bulunacaktır. Bir hadîs-i şerîfte, (Kıyâmet günü, önce gelenlerin ve sonra gelenlerin seyyidiyim. Hakîkati bildiriyorum, öğünmüyorum) buyurdu. Bir hadîs-i şerîfte, (Allahu Teâlâ&#39;nın habîbiyim, sevgilisiyim. Peygamberlerin reîsiyim. Övünmek için söylemiyorum). Bir hadîs-i şerîfte, (Peygamberlerin “aleyhimüsselâm” sonuncusuyum, övünmüyorum. Ben Abdullahın oğlu Muhammed&#39;im “sallallahu aleyhi ve sellem”. Allahu Teâlâ insanları yarattı. Beni insanların en iyisinde yarattı. Allahu Teâlâ, insanları fırkalara [kavimlere, ırklara] ayırdı. Beni, en iyisinde bulundurdu. Sonra bu en iyi fırkayı kabîlelere [cemâ’atlere] ayırdı. Beni en iyisinde bulundurdu. Sonra, bu cemâ’ati evlere ayırdı. Beni, en iyi evden [ya’nî âileden] dünyâya getirdi. İnsanların en iyisiyim. En iyi âiledenim. Kıyâmette, herkes sustuğu zamân, ben söyleyeceğim. Kimsenin kımıldayamadığı vakitte, onlara şefâ’at ediciyim. Kimsede ümîd kalmadığı bir zamânda, onlara müjde vericiyim. O gün her iyilik, her türlü yardım, her kapının anahtarı bendedir. Livâ-i hamd benim elimdedir. İnsanların en hayırlısı, en cömerdi, en iyisiyim. O gün emrimde binlerce hizmetçi vardır. Kıyâmet günü, Peygamberlerin imâmı, hatîbi ve hepsine şefâ’at edici benim. Bunları övünmek için söylemiyorum) buyurdu. O olmasaydı “sallallahu aleyhi ve sellem”, Allahu Teâlâ, hiçbir şeyi yaratmazdı. Rab olduğu, ma’bûd olduğu meydâna çıkmazdı. Âdem “aleyhisselâm”, su ile toprak arasında iken [ya’nî çamuru yoğrulurken], O “sallallahu aleyhi ve sellem” Peygamber idi. Fârisî beyt tercemesi: Günâh işlese de, çekilmez hesâba,Böyle bir seyyidin izindeki kimse. Bütün insanlığın seyyidi, en üstünü olan, böyle bir Peygambere “sallallahu aleyhi ve sellem” inanan, Onun yolunda giden kimse, elbette ümmetlerin en iyisi olur. Âl-i İmrân sûresinin, (Siz ümmetlerin, din sâhiplerinin en hayırlısı, en iyisisiniz!) meâlindeki yüzonuncu âyeti bunlara müjdedir. Ona inanmayan, [Onu anlayamayan, kendileri gibi sanan], insanların en kötüsüdür. Tevbe sûresinin, (Vahşî, kalbleri katı câhiller, sana inanmaz. Dahâ çok münâfıktırlar) meâlindeki doksansekizinci âyeti bunları göstermektedir. Dünyânın bugünkü hâlinde, Onun sünnet-i seniyyesine uymakla şereflendirilenler, ne kadar bahtiyârdır. Onun dînine inanan, Ona ümmet olanın, az bir iyiliğine kat kat sevâp verilir. Ashâb-ı Kehf “rahmetullahi aleyhim ecma’în” bir güzel iş yapmakla, yüksek derecelere kavuştu. Bu işleri de, din düşmanları, her tarafı kapladığı vakit, kalplerindeki îmânı korumak için, başka yere hicret etmeleri idi. Bugün, Ona îmân edip, az bir ibâdet yapmak, sanki düşman saldırıp, her tarafı kapladığı zamânda, askerin, az bir hareketinin çok kıymetli olmasına benzer. Sulh zamânında, askerin, bundan kat kat fazla çalışması, böyle kıymetli olamaz. Muhammed “sallallahu aleyhi ve sellem”, Allahu Teâlâ&#39;nın mahbûbu olduğu için, Onun izinde giden, mahbûbluk derecesine yükselir. Çünki, muhib, sevgilisinin ahlâkını, alâmetlerini kimde görürse, onu da sever. Ona uymayanların hâlini, bundan anlamalı! Fârisî beyt tercemesi: Muhammed “sallallahu aleyhi ve sellem”, yüzü suyudur cihânın,Kapısının toprağı olmayan, toprak altında kalsın! Ashâb-ı Kehf “rahmetullahi aleyhim ecma’în” gibi hicret edemeyen, bâtın yolu ile hicret etmeğe çalışmalıdır. Düşmanlar arasında bulunurken, gönülleri, onlardan ayrı, uzak olmalıdır. Allahu Teâlâ, bu sûretle de, sa’âdete kapıları açabilir. Nevruz günü [martın yirminci günü], geliyor. [Kâfirlerin, ateşe tapanların bayramı olan] o günlerde, ne karışıklık, ne kadar taşkınlık, şaşkınlık olduğunu biliyorsunuz. O karanlık günleri atlattıktan sonra, Allahu Teâlâ nasîb ederse, sizinle görüşmek şerefine kavuşmayı ümîd ediyorum. Nâzik başınızı ağrıtmamak için, mektûbuma son veriyorum. Allahu Teâlâ, kerîm olan babalarınızın yolundan ayırmasın! Size ve onlara kıyâmete kadar selâm olsun! Âmîn.</p>

</body></html>