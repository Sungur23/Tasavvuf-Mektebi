<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>233.MEKTUP</b></center></p>
<p></font><font face="Verdana" size="3.5">Bu mektûp, yüksek, nakîb seyyid şeyh Ferîde “rahmetullahi teâlâ aleyh” yazılmıştır.  </p>
<p>Birkaç faydalı bilgi verilmektedir: Allahu Teâlâ, bizi ve sizi, yüksek ceddinizin yolunda bulundursun “sallallahu aleyhi ve sellem”! Hâce Ciyû&#39;nun nikâh yemeği günlerinde, mübârek Dehli şehrine gelmiştim. Yüksek hizmetinizde bulunmağı da düşündüm. O gün, yola çıkılacağını işittik. Elde olmayarak, bu düşüncemize kavuşamadık. Derme çatma birkaç kelime ile başınızı ağrıtıyorum. Yanınızda olsak da, uzakta bulunsak da, bütün gücümüzle selâmetinize, yüksek varlığınıza yakışmayan her şeyden uzak kalmanıza duâcıyız. Size karşı olan iyi düşüncelerimiz kapladığı zamân, öyle oluyor ki, yüksek meclisinize geleyim, temiz kapınızda bekleyerek, size lâyık olmayan bir şeyi içeri bırakmayayım. Uygunsuz kimseleri, kıymetli sohbetinize yaklaştırmayayım diyorum. Bununla berâber, her istenilen şeye kavuşulamayacağını da bilmekteyim. Boynumu bükerek, arkadan âcizâne duâ etmekteyim. Cenâb-ı Hak, belki kabûl buyurur. Hâce Ubeydullah-i Ahrâr “kuddise sirruh” hazretleri, Hak Teâlâ&#39;nın kendisine vermiş olduğu büyüklükle buyurdu ki, (Bir kimse, öyle büyük olsa ki, Onun yıkılması ile bütün âlem yıkılmış olsun. Böyle olmağı istemek her ne kadar küfür olur ise de, ne yapalım ki, hiçbirimizin elimizde olmayarak, beni böyle büyük yapmışlardır). Bugün böyle bir büyüklük ve genişlik, hemen hemen, sizin yüksek varlığınızda bulunmaktadır. Çünki sizin iyi, râhat olmanız, herkesin râhat olması demektir. Aksi de böyledir. Bunun için insanların sizin iyiliğinize duâ etmeleri, yağmur duâsı etmek gibi, herkese iyilik istemektir. Fakat çok yazık oldu ki, o büyüklük ve yükseklik, şimdi haşhaş dânesi ve parmak yeri kadar kaldı. Bu haşhaş dânesi, dostların ve duâcıların gönlünde büyük bir üzüntü olmaktadır. Lutf ediniz! Bunların üzüntülerini gideriniz! Bu duâcınız, çok zamândan beri, böyle şeyler yazmamıştım. Çok gelmesinden, usanç vermesinden çekinmiştim. Fârisî beyt tercemesi:Nazlı yârim, esen havadan incinir,Gül gibi, sabâh rüzgârından incinir. Fakat, üzmemek için susmak, sevmeğe yakışmaz. Fârisî beyt tercemesi: Hâfız, senin vazîfen, yalnız bir duâ,duyar mı, hiç duymaz mı düşünme aslâ! Çok zamân olur ki, Mekke-i mükerreme ve Medîne-i münevvere “harese-hümAllahu anil-âfât” şehirlerini ziyâret etmek istiyorum. Dehli yolculuğumuzun sebebi de, bu istek olmuştu. Bu isteğimizin yerine gelebilmesi, sizin uygun bulmanıza ve rızânızı almamıza bağlı olduğundan, Dehli&#39;den yola çıkmanız, bu ziyâret arzûmuzu da geriye bıraktı. İyilik, fayda, Allahu Teâlâ&#39;nın yarattığındadır. Vesselâm. </p>


</body></html>