<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>274.MEKTUP</b></center><b> </b></p>
<p></font><font face="Verdana" size="3.5">Bu mektûp, şeyh Yûsuf-i Berkî&#39;ye yazılmıştır.  </p>
<p>Çok yükselmek için çalışmak, yolda görülen şeylere bağlanıp kalmamak lâzım olduğu bildirilmektedir: Allahu Teâlâ&#39;ya hamd olsun! Onun sevgili Peygamberine salât ve selâm olsun! İyi duâlarımı bildiririm. Gönderdiğiniz üç mektûp geldi. Bildirdiğiniz rü’yâlar, hâller ve kerâmetler anlaşıldı. Son hâlinizin kesrette vahdeti görmek olduğunu yazarken diyorsunuz ki, (Sona kavuşmak demek, ilk hâle dönmek demektir ve yok olmaktan kurtulmak demektir. Ya’nî bir kulum, yoktan var edilmişim ve Muhammed Mustafâ “sallallahu aleyhi ve sellem” hazretlerinin ümmetiyim) diyorsunuz. Bu hâl doğrudur. Önce bildirdiğiniz hâllerin üstündedir. Fakat yolun sonu başkadır. Bu hâlinizden çok hem de pek çok uzaktır. Fârisî beyt tercemesi: Gidilecek yol uzundur pek;Uygun olmaz kavuştuk demek. Bundan evvelki mektûbumda yazıldığı gibi, (Lâ ilâhe illallah) güzel kelimesini çok söylemek, kesreti görmeği yok etmek içindir. Allahu Teâlâ&#39;ya hamd ve şükür olsun ki, bu güzel kelimenin bereketi ile, o şühûd sizde kalmamıştır. Dahâ çok ilerlemek isteyiniz ve bunun için çalışınız. Yoldaki çocuk eğlencelerine takılıp kalmayınız! Allahu Teâlâ, yüksek arzûları olanları sever. Dar tevhîd yolundan çıkarak ana caddeye kavuşmuşsunuz. Bu, çok büyük bir ni’mettir. Eski hâllerinizi düşünmeyiniz! Kesretle karışık olan şühûdun lezzetlerini hâtırınıza getirmeyiniz! Bir zamânınızı bu yolda ilerlemekle geçiriniz. Çok afyon çekenleri gördüm. Afyondan vazgeçmişlerdi. Onun kötülüğünü anlamışlardı. Çok zamân sonra, afyon içtikleri günleri ve o hâllerdeki zevkleri hâtırlayarak ve konuşarak, sonunda eski hâllerine döndüler. Yavrum! Kesret aynalarında olan şühûd, insana tatlı gelir. Hiçbir mahlûkla ilişiği olmayan şühûd ise, her şeyi unutturur. İnsana hiç tatlı gelmez. Rehberin yardımı olmadan bu yolda ilerlemek çok güçtür. Kıymetli kardeşim, mevlânâ Ahmed-i Berkî&#39;yi oradaki insanlar, zâhir ilimlerinde âlim sanıyorlar. Kendisi de, kendi hâllerini ve arkadaşlarının hâllerini bilmiyor. Çünki bâtını, hiçbir şeyle ilişiği olmayan şühûd iledir. Bu şühûd ise, her şeyi unutturur. Onun îmânı, gaybdan inanan âlimlerin îmânı gibidir. Onun bâtını, yüksek yaradılışlı olduğu için, kesretle karışık şühûdu istemiyor. Zâhiri de tasavvufçuların anlamadan söylediklerine aldırmamakta ve aldanmamaktadır. Onun kıymetli vücûdu, oradaki kardeşlerimiz için büyük bir ni’metdir. Sizde hâsıl olduğunu bildirdiğiniz hâl, onda çok önce hâsıl olmuştur. O, hâllerini bilse de bilmese de, bu fakîre göre, oraların feyiz ve bereketi mevlânâ Ahmed&#39;in vücûduna bağlıdır “kaddesallahu teâlâ sirrehül’azîz”. Oradaki keşf sâhiplerinin bunu anlamamış olmalarına çok şaşılır. Bu fakîrin bildiğine göre, Mevlânâ&#39;nın büyüklüğü güneş gibi meydândadır ve açıktadır. Dahâ yazarak başınızı ağrıtmayayım. Son nefesimiz için duâ buyurmanızı dilerim. Vesselâm.</p>

</body></html>