<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>291.MEKTUP</b></center></p>
<p></font><font face="Verdana" size="3.5">Bu mektûp, mevlânâ Abdülhayy için yazılmıştır. </p>

<p>Tevhîd-i vücûdî ve tevhîd-i şühûdî mertebeleri bildirilmektedir: Bismillâhirrahmânirrahîm. Bu mektûbu yazarken, Allahu Teâlâ&#39;dan yardım istiyorum. Âlemlerin rabbi olan Allahu Teâlâ&#39;ya hamd olsun! Peygamberlerin en üstününe ve Onun Âline ve Ashâbının hepsine salât ve selâm olsun! Allahu Teâlâ senin de anlayışını arttırsın! Birçoklarına tevhîd-i vücûd bilgisinin hâsıl olması, tevhîd murâkabesini çok yaptıkları içindir. (LÂ İLÂHE İLLALLAH) kelime-i tayyibesini, Allahu Teâlâ&#39;dan başka hiçbir şey yoktur diye çok düşünmekten de hâsıl olur. Tevhîd bilgilerinin, böyle uğraşarak elde edilmesi, hayâlin kaplamasından olur. Tevhîdin ma’nâsı çok düşünülünce, hayâlde yerleşir. Sonradan elde edildikleri için, bu bilgiler kalıcı olmaz. Tevhîd bilgilerinin sâhibi, hâl sâhibi değildir. Çünki hâl sâhipleri, (Erbâb-ı kulûb)dürler. Bunun ise, o zamânda, kalp makâmından haberi yoktur. Yalnız (Tevhîd-i vücûdî)nin bilgisini elde etmiştir. İlmin de dereceleri vardır. Her biri, birbirlerinden üstündürler. Tevhîd-i vücûdî bilgileri, birçoklarında da kalbin muhabbetinden ve çekilmesinden hâsıl olur. Önce, ma’nâsını düşünmeden çok zikir ve murâkabe yapılır. Böyle çalışarak veyâ yalnız Allahu Teâlâ&#39;nın ihsânı olarak, (Kalp makâmı)na gelir. Bu makâmda, cezbe hâsıl olur. Eğer, bunlarda, tevhîd-i vücûdî cemâli hâsıl olursa, özlediklerini çok sevdikleri için olur. Sevdiklerinin mâsivâsı gözlerinden örtülür. Mâ-sivâsını görmeyince ve bulmayınca, hâlıktan başkasını yok bilirler. Böyle tevhîd, hâllerden hâsıl olur. Vehim ve hayâl ile ilişiği yoktur. Böyle olan Erbâb-ı kulûb eğer, âleme geri döndürülürlerse, sevdiklerini âlemin her zerresinde görürler. Her şeyi, sevgililerinin güzelliklerini gösteren birer ayna bilirler. Eğer, Allahu Teâlâ&#39;nın lütfû ve ihsânı ile, Kalp makâmından çıkarak, kalbin sâhibine dönerlerse, Kalp makâmında hâsıl olmuş olan, tevhîd ma’rifeti, yok olmağa başlar. Ne kadar çok yükselirlerse, kendilerini bu ma’rifetten o kadar dahâ ilgisiz bulurlar. Bunlardan birkaçı, bu ma’rifet sâhiplerini beğenmemeğe, onlara dil uzatmağa bile varmışlardır. Rükneddîn Ebülmekârim Alâüddevle-i Semnânî böyledir. Başka birkaçı da; bu ma’rifet yok olduktan sonra, bu bilgileri savunmakla veyâ kötülemekle hiç ilgilenmezler. Bu satırları yazan [İmâm-ı Rabbânî “kuddise sirruh” hazretleri], tevhîd ma’rifetinin sâhiplerine dil uzatmaktan sakınırım. Onlara, yakışmayan bir şey söylemem. Onlarda bu hâl, kendi istekleri ile olsaydı, o zamân, beğenmemenin ve dil uzatmanın yeri olurdu. Onlarda bu hâl, istemeyerek, ellerinde olmayarak hâsıl olmaktadır. Bu hâl, onlara hâkim olmuştur. Bunun için bir şey denilemez. Sıkışık olana bir şey söylenemez, kötülenemez. Fakat, bu ma’rifetin üstünde başka ma’rifetin bulunduğunu da bilirim. Bu hâlin ötesinde başka hâl de vardır. O makâmda kalmış olanlar, birçok üstünlüklere kavuşamazlar. Yüksek makâmlara çıkamazlar. Sermâyesi az olan bu fakîr “kaddesallahu teâlâ sirrehül’azîz”, zikrler ve murâkabeler yaparken, tevhîdin ne demek olduğunu düşünmeden, hattâ hiç uğraşmadan, yalnız Allahu Teâlâ&#39;nın lutfü ve ihsânı ile, feyizler, nûrlar kaynağı, hakîkatlerin, ma’rifetlerin üstâdı, Allahu Teâlâ&#39;nın râzı olduğu dînin kuvvetlendiricisi, üstâdımız ve efendimiz Muhammed Bâkî “kaddesallahu sirrehül akdes” hazretlerinden zikri öğrendikten ve yüksek teveccüh ve iltifâtlarına kavuştuktan sonra, kalp makâmına çıkardılar. Bu ma’rifeti açtılar. Bu makâmın bilgilerini ve ma’rifetlerini bol bol ihsân eylediler. Bu ma’rifetlerin inceliklerini gösterdiler. Uzun zamân, bu makâmda bulundurdular. Sonra, köle okşamak olgunluğu ile, bu köleyi, Kalp makâmından çıkardılar. Bu ma’rifet yok olmağa başladı. Yavaş yavaş azalarak, büsbütün yok oldu. Bu hâllerimi anlatmak, bu yazıların keşf ve zevk yolu ile yazılmış olduğuna inandırmak içindir. Başkalarına uyarak, öyle sanarak yazılmadığını göstermek içindir. Birçok Evliyânın “kaddesallahu teâlâ esrârehümül’azîz” başlangıçta tevhîd ma’rifetlerini bildirmeleri, onları hiç küçültmez. Bu ma’rifetler, Kalp makâmında iken hâsıl olur. Bu fakîr de, o zamân, tevhîd bilgileri, risâleleri yazmıştım. Sevdiklerimizden birçoğu, o yazıları her yere yazdıkları için, onları toplamak güçleşti. Toplamayıp, öylece bırakıldı. Tevhîd ma’rifetlerini söyleyenler, o makâmda kalır, ileriye geçemezlerse, o zamân aşağılık olur. Tevhîd erbâbından birkaçı da, kendi şühûdlarında, tâm yok olur. Bu şühûdda yok olmağı, elden hiç kaçırmamak, varlıktan hiçbir şeyin kendilerinde kalmamasını isterler. Kendilerine (ben) demeği küfür bilirler. Bunlara göre, en son mertebe, (Fenâ) mertebesidir. Ya’nî, yokluktur. Müşâhedeyi bile, bir bağlılık bilirler. Bunlardan birkaçı (Adem olmak, geri hiç dönmemek istiyorum) buyurmuştur. Varlığı hiç istemezler. Muhabbete fedâ olmuşlardır. Hadîs-i kudsîde, (Öldürdüğüme karşılık olarak, kendimi veririm) buyuruldu. Öldürülenler, bunlardır. Varlık, onlarca ağır bir yüktür. Bunların râhatları hiç yoktur. Çünki, gaflette olan râhat olur. Bunlar devâmlı olarak yok olmuşlardır. Gafletin yeri yoktur. Şeyh-ül-islâm Hirevî buyuruyor ki, (Beni az bir zamân Hak Teâlâ&#39;dan gâfil eden bir kimsenin günâhlarının affolmasını umarım). İnsanın yaşayabilmesi için gaflet lâzımdır. Allahu Teâlâ, çok merhametli olduğundan, onların her birini yaratılışlarına uygun olan işle uğraştırmaktadır. Böylece gaflet hâsıl olmaktadır. Varlık yükü hafîflemiştir. Birkaçını da semâ’ ve raksa alıştırmıştır. Birçoğunu kitâp yazmak, ilim ve ma’rifetler yaymak yoluna koymuştur. Kimisini de, mubâh olan işlerle meşgûl etmiştir. Şeyh Abdüllah-i Istahrî, köpeklerle sahrâya giderdi. Bir kimse, büyüklerden bunun sebebini sordu. (Kendini varlık yükünden kurtarmak için böyle yapıyor) buyurdu. Allahu Teâlâ, bunlardan kimisine de, tevhîd-i vücûd ve kesrette vahdeti görmek bilgilerini verdi. Böylece bu yükten birkaç sâat râhat oldular. Sıddîkiyye büyüklerinden birkaçında “kaddesallahu teâlâ esrârehüm” tevhîd ma’rifetlerinin görünmesi, bunun içindir. Bu büyüklerin nisbeti, tâm tenzîhe varır. Âlem ile ve âlemde şühûd ile işleri yoktur. Rehberlerin başı, hakîkatlerin ve ma’rifetlerin kaynağı, dînin yardımcısı hâce Ubeydullah-i Ahrârın tevhîd-i vücûd ve kesrette vahdeti görmek bilgilerine uygun ma’rifetleri yazması da böyledir. (Fıkarât) kitâbında, tevhîd ve buna benzer bilgiler vardır. Bu bilgiler ve ma’rifetler, kendisinin âlem ile oyalanması içindir. Yüksek hocamızın da, (Fıkarât) kitâbındaki bilgilere benzer ma’rifetler yazması böyledir. Bu tevhîd bilgileri, ne cezbeden ve ne de görülenin sevgisinin kaplamasından değildir. Bunların âlemle ilgileri yoktur. Onlara âlemde gösterilenler, onların görmekle şereflendikleri hakîkatlerin zılları, benzerleridir. Şuna benzer ki, bir kimse güneşe âşık olsa, hep güneşe bakarak kendini ve âlemi unutsa, kendini hâtırlaması için ve güneşten başka şeylere bağlanarak, onun ışıklarının parlaklığından biraz kurtularak râhat etmesi için, güneşi bu âlemin aynalarında gösterirler. Böylece, onun bu âlemle ilgisini sağlarlar. Ara sıra, bu âlem güneşin kendisidir, güneşten başka hiçbir şey var değildir derler. Başka zamân da âlemin her zerresinde güneşi gösterirler. Suâl: Âlem, güneş değildir. Bunu güneş olarak bildirmek, yanlış değil midir? Cevâp: Âlemde bulunan her şeyin ortak oldukları yerleri vardır. Birbirlerine benzemeyen yerleri de vardır. Hak Teâlâ, sonsuz kudreti ile, birçok fâydaları sağlamak için, bunların benzemeyen yerlerini, gözlerinden örter. Yalnız ortak olan yerlerini görürler. Hepsi birdir, ayrılık yoktur derler. Böylece güneşi de, bu âlem olarak görürler. Hak Teâlâ&#39;nın bu âlemle hiçbir ilişiği yoktur. Fakat, isim benzerliği bakımından, âlemle birleşmiş görürler. Şöyle ki, Hak Teâlâ vardır. Âlem de vardır. Bu iki varlık, her ne kadar başka ise de, isim benzerliği vardır. Bunun gibi, Allahu Teâlâ bilicidir, işiticidir, görücüdür, diridir, gücü yeticidir, dileyicidir. Âlemin birkaç parçası da böyledir. Ondakilerle bunlardakiler birbirlerine, her ne kadar benzemezler ise de, sonradan olan varlığın çürük yerleri ve sıfatlarının aşağı tarafları, onların gözünden örtülmüştür. Bunun için, Hak Teâlâ âlem ile birleşmiştir diyebilirler. Tevhîdin böylesi, en yükseğidir. Böyle ma’rifet sâhipleri, bu hâle mağlûp değildirler. Bu ma’rifetleri sekirden ileri gelmemiştir. Bir fayda için, bu hâle düşürülmüşlerdir. Bu ma’rifet, onları sekirden sahva getirir. Kendilerine râhatlık verir. Başkalarına semâ’ ve raks ile ve birçoğuna da, mubâh işlerle meşgûl etmekle râhatlık vermeleri gibidir. Tasavvuf büyüklerinden çoğunu, kendi gördüklerine benzemeyen şeylerle oyalarlar. Bu büyükler ise, gördüklerine benzemeyen şeylere dönüp bakmazlar. Onlarla oyalanmazlar. Bunun için, âlemi bunların gördüklerine benzetmişlerdir. Yâhut, onu âlemin her parçasında göstermişlerdir. Böylece, birkaç zamân yüklerini hafîfletmişlerdir. Bu aşağı kul, tevhîdin bu son şeklini keşf ve zevk ile bilmiyordum. Yukarıda yazılmış olan ikisini biliyordum. Bu sonuncusunun da bulunduğunu sanıyordum. Bundan dolayı, kitâplarda ve mektûplarda, yalnız ikisini, hattâ yalnız ikincisini yazmıştım. Tevhîd-i vücûdîyi yalnız böyle bildirmiştim. Fakat, büyük hocamızın vefâtından sonra, mübârek mezârını ziyâret için, Allahu Teâlâ&#39;nın belâlardan koruduğu Dehli şehrine gitmiştim. Bayram günü, mübârek mezârını ziyâret ettim. Mübârek mezârına teveccüh edince, mukaddes rûhundan çok iltifât göründü. Kimsesizleri okşamak yüksekliğinden dolayı, kendi nisbetini bu fakîre ihsân buyurdu. Bu nisbet, hâce-i Ahrâr hazretlerinden gelmekte idi. Bu nisbete kavuşunca, bu bilgilerin ve ma’rifetlerin içyüzünü zevk yolu ile anladım. Böylece, bu büyüklerdeki tevhîd-i vücûdînin, kalbin cezbesinden veyâ muhabbet kaplamasından olmadığı, belki yüklerinin hafîfletilmesi için ihsân edildiği anlaşıldı. Bu anlayışı açıklamayı çok zamân uygun bulmadım. Fakat, birkaç kitâbımda, o eski iki ma’rifet yazılmış olduğundan, kısa görüşlü kimseler, bu yazılardan o iki büyük zâtın küçültülmesi lâzım olacağını zan ettiler. Çünki, o iki büyük zâtın yolu, tevhîd yolu idi. Bu kısa görüşlüler, fitne çıkaran sözlere başladılar. Öyle oldu ki, bu hayâlleri, istekleri az olan talebelerin çalışmalarına gevşeklik verdi. Bunları görünce, tevhîdin bu kısmını da açıklamayı uygun buldum. Bu yazıma vesîka olmak için, herkesçe bilinen bir olayı da bildiriyorum. Hocamızı çok seven bir zât dedi ki, hocamızdan işittim: (Bizim, tevhîd sâhiplerinin kitâplarını okuyarak bir nisbet edindiğimizi söylüyorlar. Böyle değildir. Maksat, kendimizi biraz gâfil etmektir) buyurdu. Bu sözleri, yukarıdaki yazılarımızı kuvvetlendirmektedir. Fazîletli şeyh Abdülhak-i Dehlevî, hocamızı çok sevenlerdendir “rahmetullahi teâlâ aleyhimâ”. O söyledi ki, Hâce hazretleri vefâtından birkaç gün önce buyurdu ki: (Çok iyi anladım. Tevhîd, dar bir sokak imiş. Geniş cadde başka imiş. Böyle olduğunu önceden de biliyordum. Fakat şimdi çok iyi anladım). Bu sözünden anlaşılıyor ki, son mertebelerinde, tevhîd ile ilgileri kalmamıştı. Başlangıçta tevhîd ma’rifetlerinin de bulunması, bir leke değildir. Büyüklerden çoğunda, ilk zamânlar, böyle bilgiler hâsıl olmuştur. Sonra, buradan ilerlemişler, yükselmişlerdir. Sıddîkıyyenin cezbe makâmına kavuştuktan sonra, hâce Bahâüddîn hazretlerinin yolu ile hâce-i Ahrâr hazretlerinin yolu birbirinden ayrılmaktadır. İlimleri ve ma’rifetleri de başkadır. Hâce-i Ahrâr hazretlerinin teveccühünde, annesinin babalarının nisbeti çoktur. Bu nisbet, dedelerine birbirlerinden gelmiştir. Yukarıda bildirilen Fenâ ve yokluk, o büyüklerin nisbetindendir. Bu fakîr, gençlere dahâ faydalı olmak için, tâlipleri hâce Bahâüddîn hazretlerinin yolu ile yetiştirmeyi uygun buldum. Bu yolun ilimleri ve ma’rifetleri, islâmiyyetin ilimlerine dahâ yakındır. İslâmiyyetin temelden sarsıldığı böyle bozuk bir zamânda, o yolun bilgilerini yaymağı uygun buldum. Talebeyi yetiştirmek için bu yolu seçtim. Hak Teâlâ, eğer (Ahrâriyye) yolunun bu fakîr ile yayılmasını dileseydi, âlemi onun nûrları ile doldururdu. Çünki, bu iki büyüğün her birine, nûrlarını bol bol vermiştir. Her iki büyüğün yetiştirme yolunu açmıştır. İhsân sâhibi, yalnız Allahu Teâlâ&#39;dır. Dilediğine verir. Allahu Teâlâ&#39;nın ihsânı çoktur. Fârisî iki beyt tercemesi: O pâdişâhın ihsânı boldur.İki âlemi bir fakîre verir. Pâdişâh, bir fakîr kapısına,Gelirse şaşma, büyüklük budur! Vedduhâ Sûresi onbirinci âyetinin, (Rabbinin ni’metlerini anlat!) meâl-i şerîfine uyarak, birkaç gizli bilgiyi açıkladım. Hak Teâlâ, Hak tâliplerini, bundan fâydalandırsın! İnanmayanların inkârlarının artmasından başka bir şey olmayacağını biliyorum. Fakat, yalnız tâliplerin fâydalanacaklarını düşünüyorum. İnanmayanlar hesâba katılmaz ve onlara bakılmaz. Bekara sûresi yirmialtıncı âyetinde meâlen, (Onunla, çoğunu yoldan kaydırır. Çoğunu da, doğru yola kavuşturur) buyuruldu. Keskin görüşlü olanlar, iyi bilir ki, bir fayda düşünerek bir yolu seçmek, bunun başka yoldan üstün olduğunu göstermez. Öteki yolun dahâ aşağı olduğu anlaşılmaz. Fârisî beyt tercemesi: Kolay olur şehrin kapısını kapamak.Mümkün olmaz, düşmânın ağzını kapamak. Bütün ni’metlerin ve ihsânların sâhibi olan Allahu Teâlâ&#39;ya her zamân hamd olsun! Onun Peygamberine ve seçilmiş olan Âline ve en iyi olan Ashâbına sonsuz salât ve selâm ve duâlar olsun!</p>

</body></html>