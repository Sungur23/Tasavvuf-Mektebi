<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>260.MEKTUP</b></center></p>
<p></font><font face="Verdana" size="3.5">Bu mektûp, hakîkatleri bilen, ma’rifetler sâhibi, ilâhî feyizlere, sonsuz rahmetlere kavuşmuş oğlu şeyh Muhammed Sâdıka yazılmıştır. </p>
<p>İmâm-ı Rabbânî hazretlerinin yolunu ve Velâyet-i evliyâ, Velâyet-i enbiyâ ve Velâyet-i ulyâyı ve insandaki on latîfeyi bildirmektedir: </p>
<p>Bismillâhirrahmânirrahîm. Âlemlerin rabbi olan Allahu Teâlâ&#39;ya hamd olsun! Peygamberlerin en üstününe salât ve selâm olsun! Ey oğlum, Allahu Teâlâ, seni mes’ûd eylesin! İnsana (Âlem-i sagîr) ya’nî küçük âlem denir. Bu Âlem-i sağîr, on parçadan meydâna gelmiştir. Bu on parçanın beşi (Âlem-i emr)dendir. Bu beş latîfe, (Kalp), (Rûh), (Sır), (Hafî) ve (Ahfâ)dır. Bu beş latîfenin asılları, kökleri (Âlem-i kebîr)dedir. [(Âlem-i kebîr), büyük âlem demektir. İnsandan başka her şey demektir.] İnsanı meydâna getirmiş olan on parçadan dördü katı, sıvı, gaz maddeleri ve enerjidir. Bunların asılları da Âlem-i kebîrdedir. Beş latîfenin asılları, Arşın dışında görülür. Arşın dışı, Âlem-i emirdir. Ya’nî maddesiz, hacimsizdir. Bunun için, Âlem-i emre (Lâ-mekânî) denir. İmkân dâiresi, ya’nî mahlûklar, bu beş aslın sonunda biter.  Mahlûklar, ademle vücûdun birleşmesinden meydâna gelmiştir. Ademle vücûdun birleşmesi, beş aslın sonuna kadardır. </p>
<p>Akıllı, uyanık bir sâlik, yaradılışında Muhammedî ise, Âlem-i emrin beş latîfesini, sıraları ile geçtikten sonra, bunların Âlem-i kebîrdeki asıllarında seyr eder. Ya’nî ilerler. Allahu Teâlâ&#39;nın lütfû ile, bu beş aslın her birini inceden inceye geçerek sonuna gelir. Böylece, imkân dâiresini (Seyr-i ilallah) ile bitirmiş olur. (Fenâ) hâsıl oldu denir. Şimdi (Velâyet-i suğrâ)ya başlamış olur. Bu velâyete (Velâyet-i evliyâ) da denir. Bundan sonra, bu beş aslın da aslı olan, Allahu Teâlâ&#39;nın isimlerinin zıllarında seyre başlar. Bu zıllarda adem bulunmaz. Allahu Teâlâ&#39;nın ihsânı ile bu zılları birer birer (Seyr-i fillah) ile geçerek sonuna varır. Böylece, isimlerin zılları biterek, Allahu Teâlâ&#39;nın isimleri ve sıfatları mertebesine erişir. Velâyet-i suğrâda yükselmek, buraya kadardır. Burada tâm Fenâ hâsıl olmağa başlar. (Velâyet-i kübrâ)ya ayak basılmış olur. Bu velâyete, (Velâyet-i enbiyâ) da denir.</p>
<p>Peygamberlerden ve meleklerden başka, bütün mahlûkların (Mebde-i ta’ayyün)leri, bu zıl dâiresinde bulunur. Her ismin zıllı, bir insanın mebde-i ta’ayyünüdür. Peygamberlerden sonra, insanların en üstünü olan hazret-i Ebû Bekrin mebde-i ta’ayyünü, bu dâirenin en üstündeki noktadır. Sâlik, kendinin mebde-i ta’ayyünü olan isme varınca (Seyr-i ilallah)ı bitirir demişlerdir. Buradaki isim, Allahu Teâlâ&#39;nın isminin kendi değildir. Bu ismin zıllına varınca demektir ki, o ismin, zıllarından bir zıldır. Bu zıllar, isimlerin ve sıfatların tafsîlidirler. Meselâ ilim sıfatının parçaları vardır. Bu parçalar, birer birer bu sıfatın zıllıdırlar. Bu sıfat, o zılların icmâli, topluluğudur. Bu parçalardan her biri, Peygamberlerden başka, bir insanın mebde-i ta’ayyünüdür. Peygamberlerin ve meleklerin mebde-i ta’ayyünleri, bu parçaların asılları, bütünleri olan isimlerdir. Meselâ, ilim, kudret ve irâde gibi sıfatlardır. Birçok kimsenin mebde-i ta’ayyünleri, tek bir sıfattır. Fakat çeşitli bakımlardan ayrılırlar. Meselâ, Muhammed aleyhisselâmın mebde-i ta’ayyünü ilim şânıdır. Yine bu ilim sıfatı, başka bir bakımdan, İbrahîm aleyhisselâmın da mebde-i ta’ayyünüdür “alâ nebiyyinâ ve aleyhissalâtü vetteslîmât”. Yine bu sıfat, başka bir bakımdan da, Nûh aleyhisselâmın mebde-i ta’ayyünüdür. Bu çeşitli bakımlar, hâcı Muhammed Eşrefe yazılan mektûpta açıklanmıştır. Büyüklerden kimisi, hakîkat-i Muhammedî, (Ta’ayyün-i evvel)dir. Her kemâlin bir arada bulunduğu hazrettir. Buna (Vahdet) denir demişlerdir. Bu fakîrin anladığına göre, bu vahdet mertebesi, bu zıl dâiresinin merkezi, topluluğudur. Bu sözümü, şu da kuvvetlendiriyor ki, insanların mebde-i ta’ayyünleri, isimlerin ve sıfatların ilimdeki sûretleri, görüntüleridir demişlerdir. İlimdeki varlık, kendisi değil, kendinin zıllıdır, görüntüsüdür. Bunun için, ilimdeki bu sûretler, isimlerin ve sıfatların zıllarıdır. Bizim bu dâiremiz, zıllar dâiresinin çevresi ve merkezidir. Asıl dâire değildir. Bu zıl dâiresini, ta’ayyün-i evvel sanmışlar. Bunun merkezini topluluk bilerek (Vahdet) demişlerdir. Bu merkezin açılmasını, ya’nî çevresini Vâhidiyyet sanmışlardır. Zıl dâiresinin üstü olan isimlerin ve sıfatların dâiresini, ta’ayyünlerle bağlılığı olmayan Zât-i Teâlâ sanmışlardır. Hâşâ! Öyle değildir. Çünki o büyüklere göre, isimler ve sıfatlar, zâtın kendisidirler. Zâttan ayrı, başka değildirler. Bunun için, zıl dâiresinin üstü, ya’nî isimlerin ve sıfatların mertebesi, zâtın kendisi olur. Ondan ayrı olmaz. Hâlbuki, sıfatlar zâttan ayrı olarak var olduklarından, isimlerin ve sıfatların dâiresi, Zât-i Teâlâ&#39;dan ayrı olur. Sıfatları zâtın kendisi demişler, böyle olmadığını bilememişler. </p>
<p>Zıl dâiresinin merkezi, bu dâirenin aslı olan üst dâirenin merkezinin zıllıdır. Üst dâire, isimlerin, sıfatların, şânların ve i’tibârâtın dâiresidir. Hakîkat-i Muhammedî, bu asıl dâiresinin merkezidir. İsimlerin ve şânların topluluğudur. Bu dâirede isimlerin ve sıfatların yayılması, vâhidiyyet mertebesidir. İsimlerin zıllarının mertebesinde vahdet ve vâhidiyyet kelimelerini kullanmak, zıllı asıl ile karıştırmaktan ileri gelmektedir. Buradaki seyre, (Seyr-i fillah) demek de böyledir. Çünki bu seyr, (Seyr-i ilallah)dır. Bu seyrden sonra, eğer yükselmek nasîb olursa, zıl dâiresinin aslı olan, ismlerin ve sıfatların dâiresinde Seyr-i fillah ile seyr olur. Velâyet-i kübrâ derecelerine başlar. Bu velâyet-i kübrâ, Peygamberlere “aleyhimüssalavâtü vetteslîmât” mahsûsdur. Onların izlerinde gitdikleri için, Eshâb-ı Kirâmı da, bu ni’mete kavuşurlar. Bu düşey durumdaki dâirenin yatay çapının altında bulunan yarım dâirede isimler ve (Sıfât-i zâide) bulunur. Üstteki yarım dâirede şü’ûn ve i’tibârât-i zâtiyye bulunur. Âlem-i emrin beş latîfesi, bu isimler ve şânlar dâiresinin sonuna kadardır. Allahu Teâlâ&#39;nın lütfû ve ihsânı ile, eğer sıfatlar ve şânlar makâmından yukarı çıkılırsa, bunların aslı olan dâirede seyr olur. Bu aslların dâiresinden sonra, bunların da asılları dâiresinde seyr olur. Bu dâireyi de geçtikten sonra, bunun üstündeki dâireden bir kavs, bir yay görünür. Bunu da geçmek lâzımdır. Bu üst dâireden, bir yaydan başka bir şey görünmediğinden, yalnız kavs diyerek sözü kesiyoruz. Burada ince bir sır vardır. Bu sırrı bildirmediler. İsimlerin ve sıfatların ve şü’ûnların mebde’leridirler. Bu üç asıllardaki dereceler, nefs-i mutmainneye mahsûstur. Nefis, bu mertebelerde itmînâna kavuşur. Yine bu makâmda, (Şerh-i sadr) olur. Sâlik, (İslâm-ı hakîkî) ile şereflenir. Bu makâmda, nefs-i mutmainne, göğse yerleşir ve (Rızâ makâmı)na kavuşur. Bu makâm, Velâyet-i kübrânın sonudur. Bu velâyete, (Velâyet-i enbiyâ) da denildiğini yukarıda bildirmiştik.</p>
<p>Seyir, buraya kadar varınca, iş bitti sanıldı. (Bunların hepsi, isim-i zâhirin açıklanmasıdır. Bu isim, uçmak için lâzım olan bir kanattır. Mukaddes âleme uçmak için lâzım olan ikinci kanat olan isim-i bâtın da, böyle birer birer geçilirse, iki kanat elde edilmiş olur) sesini duyurdular. Allahu Teâlâ&#39;nın lütfû ve ihsânı ile, isim-i bâtında da seyr bitince, iki kanat elde edilmiş oldu. Bize doğru yolu gösteren Allahü Teâlâ&#39;ya hamd olsun! O bize doğru yolu göstermeseydi, biz bulamazdık. Rabbimizin Peygamberleri doğru sözlü olarak gelmişlerdir. </p>
<p>Ey oğlum! İsm-i bâtındaki seyrden ne yazayım ki, o seyri örtmek, gizlemek lâzımdır. O makâmdan şu kadar açıklanabilir ki, isim-i zâhirde seyr, sıfatlarda seyr olup, Zât-i Teâlâ ile hiç ilgisi yoktur. İsm-i bâtında seyr de, her ne kadar isimlerde seyrdir. Fakat bu seyr, Zât-i Teâlâ ile ilgilidir. Bu isimler, Zât-i Teâlâ&#39;yı örten perdeler gibidir. Meselâ, ilim sıfatında Zât-i Teâlâ hiç akla gelmez. Alîm ismi ise, sıfat perdesi gerisinde, Zât-i Teâlâ&#39;yı bildirmektedir. Çünki âlim, ilim sâhibi olan zâttır. O hâlde ilimde seyr, isim-i zâhirde seyrdir. Alîmde seyr, isim-i bâtında seyrdir. Öteki sıfatlar ve ismler de böyledir. İsm-i bâtınla ilgili olan isimler, meleklerin mebde-i ta’ayyünleridir. Bu isimlerde seyre başlamak (Velâyet-i ulyâ)ya ayak basmak olur. Bu velâyete, (Velâyet-i mele-i a’lâ) da denir. [(Mele’) cemâ’at, kalabalık demektir.] İsm-i zâhir ile isim-i bâtını anlatırken bildirdiğimiz, ilim ile alîm arasındaki farkı az sanmayınız! İlimden alîme az yol vardır dememelidir. Yer küresi ile Arş arasındaki uzaklık, o iki isim arasındaki uzaklık yanında, okyânus yanında bir damla su gibidir. Söylemeleri yakın, kendileri çok uzaktır. Kısaca söylediğimiz her makâm da böyledir. Meselâ, Âlem-i emrin beş latîfelerini geçip, bunların asıllarında seyr olunur. Böylece, imkân dâiresi biter sözü ile, Seyr-i ilallah, başından sonuna kadar anlatılmıştır. (Bu seyrin yapılması için, ellibin senelik yol geçilir) demişlerdir. Me’âric Sûresinin dördüncü [4] âyetinde meâlen, (Melekler ve Rûh oraya ellibin senelik bir günde çıkarlar) buyurulmaktadır ki, bu sözümüze işâret etmektedir. Böyle olmakla berâber, Allahu Teâlâ&#39;nın ihsânının çekmesi ile, bu uzun zamânlık iş, göz açıp kapayıncaya kadar yapılabilir. Fârisî mısra’ tercemesi: </p>
<p>Kerîmlerle yapılan işlerde güçlük yoktur! </p>
<p>Yine bunun gibi, işlerin ve sıfatların ve şü’ûnların ve i’tibârâtın dâiresini geçerek, bunların asıllarında seyr olunur denildi. İsimlerin, sıfatların, şü’ûn ve i’tibârâtın hepsini geçmek, söylemekle kolaydır. Fakat, bunları geçmek çok zordur. O kadar çok zordur ki, tasavvuf büyükleri “rahmetullahi teâlâ aleyhim ecma’în”, (İnsanı kavuşturan konaklar sonsuzdurlar. Bitmez tükenmezler) demişler. (Mertebelerin hepsi seyr edilemez) buyurmuşlardır. Fârisî beyt tercemesi: </p>
<p>Onun güzelliği bitmez, Sa’dînin sözü tükenmez,İstiskali susuz ölür, denizin suyu eksilmez. </p>
<p>Kavuşmak için geçilecek konakların sonsuz olmasını, sıfatların tecellîleri bakımından değil de, Zât-i ilâhînin tecellîleri sonsuz olduğu için söylenmiştir sanmayınız! Bunun gibi, bitmeyen güzelliğin, sıfatların güzelliği olmayıp, zâtın güzelliğidir demeyiniz! Çünki zâtın bu tecellîleri, şü’ûn ve i’tibârât olmaksızın değildir. Zâtın o güzelliği, cemâl sıfatlarının arkasında olmaksızın değildir. Çünki bu mertebede, sıfatların perdeleri olmaksızın söz edilemez. Allahu Teâlâ&#39;yı tanıyan kimsenin dili tutulur, söyleyemez olur. Her tecellîde, biraz zıl, görüntü bulunur. O makâmda, şü’ûnu araya katmadan olamaz. Bunun içindir ki, o vusûl konakları ve güzellik mertebeleri, isimlerin ve şü’ûnların dâiresindedir ve onlara göre sonsuzdur. </p>
<p>Bu fakîre “kaddesallahü teâlâ sirrehül’azîz” gösterdikleri ise, tecellîlerin ve zuhûrların ötesindedir. İster zâtın tecellîsi desinler, ister sıfatların tecellîsi desinler, hepsinin ötesidir. İster zâtın, ister sıfatların güzelliği desinler, bütün güzelliklerin ötesidir. Bunun için, yüksek istekleri, çok kıymetli maksatları bu dar kelime kadrosu ile, kısaca anlatmış bulunuyorum. Sonsuz denizleri, birkaç şişeye doldurmuş gibi oluyorum. Öyle ise, anlamamazlık etme! </p>
<p>Yine sözümüze dönelim! İsm-i zâhir ve isim-i bâtın iki kanadı ele geçtikten sonra, uçmak nasîb olursa, yukarı çıkılırsa, buraya çıkan, insanın enerji, hava ve su parçaları olduğu anlaşılır. Melekler de, bu üç parçadan yapılmıştır. Hadîs-i şerîfte bildirildi ki, (Meleklerin bir kısmı ateşden ve kardan yaratılmıştır. Bunlar, ateşle karı birarada bulunduran Rabbimizde hiçbir noksânlık yoktur derler). Bu seyrde iken rü’yâda gösterdiler ki, sanki bir yolda gidiyorum. Çok gitmekten yorulmuşum. Yürüyebilmek için bir sopa, baston arıyorum. Bulamıyorum. İlerleyebilmek için, çalı çırpıya yapışıyorum. Bu da olmuyor. Öylece yürümek zorunda kalıyorum. Bir zamân, böyle ilerledim. Bir şehir göründü. Yaklaştım. Şehre girdim. Bu şehrin, (Te’ayyün-i evvel) olduğu bildirildi. Bu ta’ayyün, bütün isimlerin, sıfatların, şü’ûn ve i’tibârâtın mertebelerini ve bu mertebelerin asıllarını ve bu asılların da asıllarını kendinde toplamıştır ve Zât-i ilâhînin i’tibârâtının sonudur. Bu i’tibârât, ilm-i husûlîde, birbirlerinden ayrıldılar. Bundan sonra seyr olursa, ilm-i huzûrî ile ilgili olur. </p>
<p>Ey oğlum! O makâmda, ilm-i husûlî ve ilm-i huzûrî demek, misâl ve benzetmek yolu ile söylenir. Çünki, Zât-i ilâhîden ayrı olan sıfatlar, ilm-i husûlî ile bilinir. İ’tibârât-i zâtiyye, Zât-i Teâlâ&#39;dan hiç ayrı değildirler ve ilm-i huzûrî ile bilinirler. Çünki bu makâmda, ilim, bilinen şeye yalnız bağlanır, bilinen şeyden hiçbir şey ilimde bulunmaz. Ta’ayyün-i evvel demek olan, o büyük şehirde, Peygamberlerin ve meleklerin bütün velâyetleri vardır. Mele-i a’lâ denilen meleklerin yükseklerinin (Velâyet-i ulyâ)sının sonu bu makâmdadır. Bu makâmda, bu ta’ayyün-i evvelin, hakîkat-i Muhammedî olup olmadığı düşünüldü. Hakîkat-i Muhammedî&#39;nin, yukarıda söylenilen gibi olduğu anlaşıldı. Ona ta’ayyün-i evvel denilmesi, bu ta’ayyün-i evvelin zıllının merkezi olduğu içindir. İsimleri, sıfatları, şü’ûn ve i’tibârâtı kendinde toplamıştır. Bu şehrin üstünde seyr edilince, (Kemâlât-ı nübüvvet)e, ya’nî Peygamberlik derecelerine başlanır. Bu derecelerde, yalnız Peygamberler “aleyhimüssalavâtü vettehıyyât” seyr eder. Peygamberlik makâmının dereceleridir. Peygamberlerin izinde gidenlerin büyüklerine de, tattırılır. İnsanı meydâna getiren on parça içinde, bu derecelere yükselen toprak maddeleridir. İster Âlem-i emirden olsun, ister Âlem-i halktan olsun, dokuz parçadan her biri, bu makâmda, toprak maddesinin yolunda ilerler. Onun yanı sıra, bu ni’metle şereflenirler. Toprak maddeleri yalnız insanda bulunduğundan, insanların üstünleri, meleklerin üstünlerinden dahâ üstün oldu. Toprak maddelerinin kavuştuklarına, hiç kimse kavuşmamıştır. Âyet-i kerîmede bildirilen (dünüv) hâsıl olduktan sonra, tedellâ sırrı bu makâmda hâsıl olur. (Kabe-kavseyn ev ednâ) nın içyüzü meydâna çıkar. Bu seyrde iyice anlaşıldı ki, Velâyet-i suğrâ, Velâyet-i kübrâ ve Velâyet-i ulyânın hepsi, Peygamberlik makâmının kemâlâtının zılları, gölgeleridir. Bütün o kemâlât, o dereceler, bu derecelerin misâlleri, görüntüleridir. İyi anlaşıldı ki, bu seyrde, bir nokta ilerlemek, Velâyet makâmının bütün derecelerinden dahâ çoktur. Bu kemâlâtın hepsinin ne kadar olacağını bundan anlamalıdır. Geçilmiş derecelerin hepsi, bunun yanında, okyânus yanında bir damla gibi kalır. Burada, bu orantı bile yoktur. Diyebiliriz ki, (Peygamberlik makâmı) yanında, (Velâyet makâmı), sonsuz yanında, ufak bir şey gibidir. Subhânallah! Câhilin biri, bu sırdan haber vererek, evliyâlık, Peygamberlikten dahâ yüksektir der. Bunları anlamayan, bir başkası da, bu sözü düzeltmek için, Peygamberlerin velâyeti, kendi Peygamberliğinden dahâ yüksektir der. Ağızlarından çıkan, çok büyük oldu. Allahu Teâlâ&#39;nın ihsânı ile ve Peygamberinin “sallallahu aleyhi ve sellem” sadakası olarak, bu seyr bitince, bir adım dahâ ileri atılacak olsa yok olunur. Bunun ötesinin yalnız adem olduğu anlaşıldı. </p>
<p>Ey oğlum! Bu sözlerden, sanmayasın ki, Ankâ kuşu avlanıla. Hayır, hayır. Öyle değil! Fârisî beyt tercemesi: </p>
<p>Ankâ avlanılmaz tuzağı topla!Tuzağa giren, olur yalnız hava! </p>
<p>Allahu Teâlâ, her düşüncenin ötesindedir. O, ötelerin ötesi, ötelerin ötesidir. Fârisî beyt tercemesi: </p>
<p>Hiç noksanı olmayan çok uzaktır,Ona yetişiriz sanmak tuhaftır! </p>
<p>Uzak demekle, arada perdeler var sanılmasın! Çünki bütün perdeler aşılmış, hiç perde kalmamıştır. Uzaklık, büyüklüktendir. Anlaşılamaz. Kavranılamaz. Bulunamaz. Allahu Teâlâ&#39;nın varlığı, her mahlûka çok yakındır. Anlamaktan, bulmaktan çok uzaktır. Evet, seçilmişlerden çok az kimseyi, Peygamberlerin “aleyhimüssalavâtü vetteslîmât” yanı sıra, büyüklük perdelerinin içine alırlar. Onlara yapılan ihsânlar bilinemez. </p>
<p>Ey oğlum! Bu işler, yalnız insanın (Hey’et-i vahdânî)sine olur. Bu hey’et, on parçadan yapılmıştır. Âlem-i halk ile, Âlem-i emrin hepsinden meydâna gelmiştir. Bununla berâber, bu makâmda, hepsinin başı, toprak maddeleridir. Ondan ötesi, ancak yokluktur denildi. Çünki, dışarda ve ilimde olan varlıkların mertebeleri geçildikten sonra, bunların tersi olan adem hâsıl olur. Allahu Teâlâ&#39;nın kendisi, bu varlıkların ve ademin ötesidir. O makâmda adem bulunmadığı gibi, varlıklar da yoktur. Çünki, tersi adem olan bir vücûd, Zât-i ilâhîye lâyık değildir. Başka kelime bulunamadığı için, o mertebede vücûd, ya’nî varlık dersek, tersi, karşılığı adem, ya’nî yokluk olmayan vücûd demektir. Bu fakîr, bir mektûbumda [ikiyüzotuzdördüncü (234) mektûpta], (Allahu Teâlâ&#39;nın kendisi vücûddur) demiştim. Bunu, anlamayarak yazmıştım. İşin iç yüzüne varamamıştım. Vahdet-i vücûd gibi birkaç bilgi de, böyle yazılmıştı. İşin içyüzünü bildirdikleri zamân, başlangıçta ve yolda iken yazdıklarıma ve söylediklerime pişmân oldum. Tevbe ve istiğfâr eyledim. Estağfirullah ve etûbü ilâllah min cemî’i mâ kerihallah “sübhânehu ve teâlâ”. </p>
<p>Buraya kadar olan açıklamadan anlaşıldı ki, Peygamberlik dereceleri, çıkarken geçilmektedir. Peygamberlik yükselmelerinde, insan Hakka doğrudur. Çokları, velâyette yükselirken, insan Hakka doğrudur. Nübüvvette, mahlûklara karşıdır. Yükselirken, velâyet dereceleri, inerken Peygamberlik dereceleri vardır demişlerdir. Bunun için, evliyâlığı, Peygamberlikten dahâ yüksek sanmışlardır. Evet, Velâyette de, Nübüvvette de, hem çıkış, hem de iniş vardır. Her iki çıkışta da, insan Hakka doğrudur. İnişlerinde ise, mahlûklara doğrudur. Böyle olmakla birlikte, Peygamberlikteki inişte, insan bütün bütün mahlûklara karşıdır. Evliyâlıktaki inişte, bütün bütün mahlûklara doğru değildir. Bâtını Hak ile, zâhiri halk ile olur. Çünki velâyet sâhibi, ya’nî Velî “kaddesallahü teâlâ sirrehül’azîz” çıkış makâmlarını bitirmeden, inişe başlamıştır. Bunun için, gözü hep yukarıdadır. Bütün varlığı ile halka bakamamaktadır. Nübüvvet sâhibi ise,yükselme makâmlarının hepsini bitirip de indiği için, bütün varlığı ile insanları Hak Teâlâ&#39;ya çağırmağa bakmaktadır. Bunu iyi anla! Bu şerefli bilgileri, şimdiye kadar, hiçbir kimse söylememiştir. </p>
<p>Yukarı çıkışta, toprak maddeleri, insanın bütün parçaları içinde, en yukarı yükseleni olduğu gibi, inişte de, en aşağı inerler. Çünki bunların yaratıldığı yer, hepsinden dahâ aşağıdır. Hepsinden dahâ aşağı indiği için, onun sâhibinin da’veti, dahâ kuvvetli olur. O, herkesten dahâ çok fayda verici olur.</p>
<p>Ey oğlum! Bizim yolumuzda seyr kalpten başlar. Kalp de, Âlem-i emirdendir. Bunun için, söze Âlem-i emirden başlandı. Başka tarîkatlarda, önce nefsin tezkiyesinden, temizlenmesinden başlanır. Cesedi temizlerler. Bundan sonra, Âlem-i emre sıra gelir. Allahu Teâlâ&#39;nın dilediği kadar yükselirler. Bunun içindir ki, başkalarının sonu, bu büyüklerin başında yerleştirilmiştir. Bu tarîk, yolların en çok yaklaştırıcısı olmuştur. Çünki bu seyrde, nefsin tezkiyesi ve cesedin temizlenmesi de birlikte olmaktadır. Böylece, yol kısa olur. Bunun içindir ki, bu büyükler, Âlem-i halkın seyrini boşuna vakit geçirmek bilirler. Hattâ, zararlı, işi bozucu olduğunu anlamışlardır. Çünki başka tarîkatların sâlikleri, sıkıntılı riyâzetler ve ağır mücâhedelerle tezkiye yaparak, Âlem-i halkın sûretinin çöllerini geçtikten sonra, Âlem-i emrin seyrine başlayınca ve kalbin çekilmesi ve rûhun lezzet alması hâsıl olunca çok olur ki, bu çekilmeğe ve lezzete bağlanıp kalırlar. Âlem-i emrin mekânsız, maddesiz olması bunları aldatır. Bu âlemin nasıl olduğu anlaşılmaması karşısında, nasıl olduğu hiç anlaşılamayan maksada, hedefe gitmeği unuturlar. Bunun içindir ki, bir sâlik, (Otuz senedir rûhumu Hak sanarak tapındım) demiştir. Bir başkası, âyet-i kerîmedeki (İstivâ)nın iç yüzü ve Arşın üstündeki münezzeh mertebenin görünmesi, anlaşılması güç olan ma’rifetlerdir demiştir. Hâlbuki, yukarıda bildirilenlerden anlaşıldı ki, münezzeh dedikleri o mertebe, mahlûklar dâiresindedir. Hiçbir şeye benzemez görünür ise de, benzetilir. Tenzîh gibi görünen teşbîhtir. Bu yüksek yolun büyükleri “kaddesallahü teâlâ esrârehümül’azîz” böyle değildirler. Seyre, Cezbe makâmından başlarlar. Lezzetlerin yardımı ile, ilerlerler. Bu çekiliş ve lezzet bunlar için başkalarının riyâzetleri ve mücâhedeleri gibi olur. Başkalarının kavuşmalarını bozan şeyler, bu büyüklerin kavuşmalarına yardımcı olurlar. Âlem-i emrin mekânsızlığını, maddesizliğini, mekânlı, maddeli bulur; tâm mekânsız olanı ararlar. O âlemin anlaşılamazlığını anlaşılabilir bularak, hiç anlaşılamayana yükselirler. Bunun için de, başkaları gibi, vecde, hâle aldanmazlar. Bu yolun cevizine, cam parçalarına, çocuklar gibi bakmazlar. Tasavvufçuların, yaldızlı boş sözleri ile öğünmezler. Onların anladık sanarak söyledikleri ile iftihâr etmezler. Yalnız bir olanı isterler. İsim ve sıfatları değil, yalnız zâtı ararlar. </p>
<p>Yukarıda bildirilen yükselme, yaratılışta, tâm uygun, Muhammedî olanlar içindir. Bunlar, Âlem-i emrin, hem Âlem-i sağîrde olan, hem de Âlem-i kebîrde olan, beş cevherinin bütün derecelerine yükselebilirler. Bunların asılları olan, Allahu Teâlâ&#39;nın isimlerinin zılları dâiresinden de pay alırlar. Bu zılların asılları olan isimlerin ve sıfatların makâmında da seyr ederler. Yaratılışta tâm uygun dedim. Çünki Muhammedî olduğu hâlde, Âlem-i emir latîfelerinin sonuncusu olan hafînin derecelerine yükselen, fakat bu derecelerin hepsini geçemeyen, sonuna varamayanlar, başında veyâ ortasında kalanlar çoktur. Ahfâyı bitiremeyince, bunun asıllarını da, böylece bitiremez. İşi sonuna götüremez. Âlem-i emrin başka dört latîfelerinde de böyle olur. Yaratılışta, her bir mertebeye uygun olan kimse, o mertebenin sonuna kadar ilerler. Bir mertebenin başında veyâ ortasında kalmak, noksân olmağı gösterir. Sona kıl kadar bile varamamak, noksânlıktır. Fârisî beyt tercemesi:</p>
<p>Dostun ayrılığı az olsa da, az değildir.Göz içinde yarım kıl olsa da çok görünür. </p>
<p>Bu noksânlık, asılların asıllarında da kendini gösterir. Aranılana kavuşmağı engeller. Yukarıda yazılanlar, Muhammedî yaradılışlı olanlar içindir demiştik. Çünki, yaratılışta Muhammedî olmayanlardan birinin çıkacağı en yüksek derece, velâyet derecelerinin birincisi olur. Birinci derece demek, kalp mertebesi demektir. Bir başkası, ikinci dereceye kadar yükselebilir. İkinci derece, rûh makâmıdır. Üçüncü bir kimse, üçüncü dereceye kadar çıkabilir. Üçüncü derece, sır makâmıdır. Bir dördüncü kimse dördüncü dereceye kadar yükselebilir. Dördüncü derece, hafî makâmıdır. Birinci derecede, Allahu Teâlâ&#39;nın (Sıfât-ı ef’âliyye)si tecellî eder. İkinci derecede (Sıfât-ı sübûtiyye)si tecellî eder. Üçüncü derecede, (Şü’ûn ve i’tibârât-i zâtiyye) tecellî eder. Dördüncü derece, selbî olan sıfatlara uygundur. Tenzîh ve takdîs makâmına uygundur. Velâyetin her derecesi, ulûl’azim bir Peygamberin altındadır. Velâyetin birinci derecesi, Âdem aleyhisselâmın “alâ nebiyyinâ ve aleyhisselâm” altındadır. Onun terbiye edicisi, tekvîn sıfatıdır. İnsanların her işini, her hareketini bu sıfat yapar. İkinci derece, İbrâhîm aleyhisselâmın altındadır. Nûh “aleyhisselâm” da, bu makâmda ortaktır “alâ nebiyyinâ ve aleyhimessalavâtü vetteslîmât”. Bunların rabbi, ilim sıfatıdır. Bu sıfat, (Sıfât-i zâtiyye)nin en genişidir. Üçüncü derece, Mûsâ aleyhisselâmın ayağı altındadır. Onun rabbi, şü’ûnların makâmından, kelâm şânıdır. Dördüncü derece, Îsâ aleyhisselâmın ayağı altındadır “alâ nebiyyinâ ve aleyhissalâtü vesselâm”. Onun rabbi, selb sıfatlarındandır, sübût sıfatlarından değildir. Bu derece, takdîs ve tenzîh makâmıdır. Meleklerin çoğu, bu makâmda, Îsâ aleyhisselâmla ortaktırlar. Bu makâmda büyük şân vardır. Beşinci derece, Peygamberlerin sonuncusunun ayağı altındadır “sallallahu aleyhi ve sellem”. Onun rabbi, rablerin rabbidir ve sıfatları, şü’ûnları, takdîsleri ve tenzîhleri kendinde toplamaktadır. Bütün yüksek derecelerin merkezidir. Hepsinin üstünde olan bu rabbe, sıfatların ve şü’ûnların mertebesinde (Şân-ül-ilim) adını vermek uygun olur. Çünki bu şân, bütün derecelerin üstündedir. Bu bağlılık içindir ki, onun milleti, İbrâhîm aleyhisselâmın milleti oldu. Onun kıblesi, bu ümmete de kıble oldu.</p>
<p>Velâyet mertebelerinin üstünlüğü, derecelerin önde ve arkada olmalarına bağlı değildir. Ahfâ sâhibinin dahâ üstün olması lâzım gelmez. Üstünlük, asla olan yakınlığa, uzaklığa ve zıl derecelerinin az veyâ çok konaklarını geçmeğe bağlıdır. Kalp latîfesinin sâhibi olan bir Velî, asla dahâ yakın olduğu için, o kadar yakın olmayan ahfâ sâhibinden dahâ üstün olur. Birinci derecede olan bir Peygamberin “sallallahü teâlâ aleyhi ve sellem” velâyeti, sonuncu derecede olan bir Velînin derecesinden elbette dahâ yüksektir.</p>
<p>Latîfelerin, kalpten rûha ve rûhtan sırra ve sırdan hafîye ve hafîden ahfâya doğru sülûku, yaradılışında Muhammedî olanlar içindir. Bu beş latîfeyi sıra ile bitirerek, bunların asıllarında da, bu sıra ile seyr eder. Dahâ sonra, bu asılların da asıllarında, bu sıra ile, seyrini bitirir. Bu sıra ile olan yol, yolların en kıymetlisidir. Çabuk kavuşturur. Ehadiyete seyr edenler için, Sırât-ı müstakîmdir. Başka velâyetlerde böyle değildir. Onlarda, maksada kavuşmak için, her dereceden birer dar yol açılır. Meselâ, kalp makâmından bir yol açarak, kalbin aslının aslı olan Sıfât-i ef’âle gidilir. Bunun gibi, rûh makâmından sanki bir yol açılıp, Sıfât-i zâtiyyeye gidilir. Allahu Teâlâ&#39;nın fi’lleri ve sıfatları, zâtından ayrı değildirler. Ayrılıkları varsa, zıllarda ayrılıktır. Bunun için, fi’llere ve sıfatlara vâsıl olanlara, Zât-i Teâlâ&#39;nın tecellîlerinden de biraz hâsıl olur. Hâlbuki, ahfâ sâhiplerine, seyrleri bitince, bu tecellîler hâsıl olmaktadır. Bu tecellîlerin aşağı ve yukarı derecelerde olmaları birbirlerine benzemez. Kalp sâhibinin tecellîsi ile, ahfâ sâhibinin tecellîsi müsâvî olmaz. Fakat, burasını yanlış anlamamalıdır. Bu ayrılık, Velîler arasında, birbiri ile olur. Kalp sâhibi ile ahfâ sâhipleri, kemâle vâsıl olduklarından sonra, kalp velâyetinin sâhibi, ahfâ velâyetinin sâhibinin velâyetinden dahâ aşağıdır. Fakat, Velîler ile Peygamberler arasında bu ayrılık yoktur. Çünki, bir Peygamberin (Kalp makâmı) ndan olan velâyeti, bir Velînin (Ahfâ makâmı) ndan olan velâyetinden dahâ üstündür. O Velî, ahfâ derecelerinin sonuna varmış olsa da, O Nebînin derecesine varamaz. Bu Velînin başı, her zamân, yine bu velâyetin sâhibi olan bir Peygamberin ayağı altındadır. Sâffât Sûresinin yüzyetmişbirinci âyetinde meâlen, (Peygamberlere yardım edileceğini, onların üstün olacağını ezelde yazdık) buyuruldu. Bu ayrılık, Peygamberlerin birbiri arasında da vardır. Yüksek derece sâhibi, aşağı derece sâhibinden dahâ yüksektir. Fakat, Peygamberler arasında olan bu ayrılık da, Âlem-i emir kemâlâtının dâiresinin sonuna kadardır. Bundan sonra, üstünlük, yüksekliğe ve alçaklığa bağlı olmaz. Bu makâmda, aşağı derece sâhibi, yukarı derece sâhibinden dahâ üstün olabilir. Meselâ, bu makâmda, Mûsâ aleyhisselâmla Îsâ “aleyhisselâm” arasında üstünlük farkı olduğunu görüyoruz. Burada, Mûsâ “aleyhisselâm” dahâ büyüktür ve dahâ şânlıdır. Îsâ aleyhisselâmda bu büyüklük ve böyle şân yoktur. Bu mertebede üstünlük başka bir şeye bağlıdır. Bu derecelerin yukarı, aşağı olmasına bağlı değildir. Bunu, dahâ ileride inşâallah geniş olarak bildireceğim. Bunun gibi, İbrâhîm “aleyhisselâm” ile, başka peygamberler arasında da, Kâ’be&#39;nin hakîkatine bağlı kemâlâtta ayrılık bulduk. Kâ’be&#39;nin hakîkati, insan ve melek hakîkatlerinin hepsinden dahâ üstündür. İbrâhîm aleyhisselâmın o makâmda büyük şânı ve yüksek mertebesi vardır ki, Muhammed aleyhisselâmdan başka hiçbir Peygamber, bu şâna ve rütbeye yetişememiştir. Bu çok yüksek makâm Allahu Teâlâ&#39;nın azamet ve kibriyâlık perdelerinin göründüğü makâmdır. Bu makâmın merkezinde bütün kemâlât toplanmıştır. Bu merkezin kemâlâtı, Peygamberlerin sonuncusu içindir. Bu makâmın başka yerleri, İbrâhîm aleyhisselâmındır. Peygamberlerden ve Evliyânın yükseklerinden bu makâmda görünenler, bu ikisinin yanı sıra gelebilmiş olanlardır. Belki bunun için olmalıdır ki, Peygamberimiz “sallallahu aleyhi ve sellem”, o merkezdeki topluluğun, açıklanmasını isteyerek, İbrâhîm aleyhisselâma yapılan salavât ve berekât gibi, kendisine de salavât ve berekât okunmasını emir buyurmuştur. Bu fakîre gösterdiler ki, bin sene geçtikten sonra, o topluluğun tafsîli kendisine de verildi. Arzûsu kabûl olundu. Bundan dolayı ve bütün ni’metleri için, Allahu Teâlâ&#39;ya hamd olsun! O yüksek makâmın kemâlâtı, Velâyetlerin kemâlâtının ve Nübüvvet ve Risâletin kemâlâtının üstündedir. Nasıl yüksek olmasın ki, o makâm, Peygamberlerin “salavâtullahi teâlâ aleyhim ecma’în” ve meleklerin, kendisine karşı secde ettikleri şeyin hakîkatidir. Bu fakîrin (Mebde’ ve Me’âd) kitâbında yazdığım; hakîkat-i Muhammedî, kendi makâmından yükselerek, üstündeki, Kâ’be&#39;nin hakîkati makâmına çıkar ve onunla birleşir. Hakîkat-i Muhammedî&#39;nin ismi, hakîkat-i Ahmedî olur demiştim. Burada yazılı olan, Kâ’be&#39;nin hakîkati, bu hakîkatin zıllarından bir zıldır. Kâ’be&#39;nin hakîkati, görünmemiş olduğu için, bu zıllı hakîkat sanmıştım. Böyle karışıklık, çok olmaktadır. Bir şeyin hakîkati görünmediği zamân, zıl asıl sanılmakta, hakîkat diyerek adlandırılmaktadır. Bunun içindir ki, bir makâm, birkaç kere görünmektedir. Çünki bu makâmın çok görünmesi, zıllarının görünmesidir. O makâmın hakîkati, en son görünenidir. Bir görünüşün, son görünüş olduğu nasıl anlaşılır denirse, ondan önceki görünüşlerin zıl olduklarını anlamak, buna en güzel şâhittir. Çünki bu bilgi, önceki görünüşler zamânında yoktu. Her görünüş hakîkat sanılıyordu. Hiçbiri zıl bilinmiyordu. Bu hakîkatlerin birbirlerine niçin benzemedikleri bilinmediği hâlde, hiçbiri zıl olarak bilinmiyordu. </p>
<p>Ey oğlum “rahmetullahi aleyh”! Yukarıda yazılı ma’rifetlerden anlaşıldı ki, Âlem-i emrin kemâlâtı, başlangıçtır. Âlem-i halkın kemâlâtına ulaştıran merdiven gibidir. Âlem-i emrin kemâlâtında hep zıl bulunur. Velâyet makâmlarında ele geçer. Âlem-i halkın kemâlâtında zıl bulunmaz. Nübüvvet makâmlarında ele geçer. Zıl, dünyâda görünenlerde bulunur. Görülüyor ki, tarîkat ve hakîkat, velâyette olur ve islâmiyyetin yardımcılarıdır. İslâmiyyet, Nübüvvet mertebesinde olur. Velâyet, Nübüvvete kavuşturan köprü gibidir. </p>
<p>Yukarıda bildirilenlerden anlaşılıyor ki, Nakşibendiyye büyüklerinin seçtikleri yolda, seyre Âlem-i emirden başlanarak, aşağı olan Âlem-i emirden, yukarı olan Âlem-i halka çıkılmaktadır. Bunun için, en uygun, en iyi yoldur. Yukarıdan aşağı olan başka seyrlerde, ne kazanılır? Bu inceliği herkese bildirmediler. Başkaları görünüşe bakarak, Âlem-i halkı aşağı sandı. Bu aşağıdan yukarı çıkmağı, yükselmek bildiler. İşin doğrusunun böyle olmadığını anlamadılar. Aşağı sandıkları, hakîkatte yüksekliktir. Yüksek gördükleri de aşağıdır. Evet, Âlem-i halk, dâirenin sonu olduğundan, asılların aslı olan birinci noktanın yanında bulunmaktadır. Başka hiçbir nokta, böyle yakın değildir. Fârisî mısra’ tercemesi: </p>
<p>Affa kavuşan, günâhkârlardır </p>
<p>Bu bilgiler, ancak Nübüvvet aynasından görülür. Velâyet sâhiplerinden, bu ma’rifete kavuşanlar pek azdır. </p>
<p>Peygamberler “aleyhimüssalavâtü vetteslîmât” seyre Âlem-i emirden başlamışlardır. Hakîkattan islâmiyyete gelmişlerdir. Seyrleri, Peygamberlerin “aleyhimüssalavâtü vetteslîmât” seyrlerine benzeyen Evliyânın büyüklerinin “kaddesallahü teâlâ esrârehümül’azîz” seyrleri, islâmiyyetin sûretinden, görünüşünden başlar. Yolun ortasında, tarîkat ve hakîkat vardır. Bu ikisi, velâyette olur ve Âlem-i emre bağlıdır. Yolun sonunda, islâmiyyetin hakîkatine, özüne varırlar ki, Peygamberliğin meyvesidir. Görülüyor ki, tarîkatın ve hakîkatin hâsıl olması, islâmiyyetin hakîkatinin hâsıl olması için başlangıçtır. Bunun için, Evliyânın büyüklerinin başlangıcı hakîkattir. Her ikisinin sonu, islâmiyettir. (Evliyânın başlangıcı, Peygamberlerin sonudur) sözü yanlıştır. Bu söz ile, Evliyânın başlangıcı ve Peygamberlerin sonu, islâmiyyet demek istemişler ise de, işin özünü anlamadıkları için, bu yaldızlı sözü söylemişlerdir. Bu sözümüzü başka kimse söylememiş, hattâ çokları, bunun tersini söylemiştir. Çünki, anlaşılması pek güçtür. Fakat, insâflı bir kimse, Peygamberlerin “aleyhimüssalavâtü vetteslîmât” büyüklüğünü düşünürse ve islâmiyyetin kıymetini anlarsa, bu derin inceliği belki kabûl eder. Bunu kabûl etmesi, îmânının artmasına sebep olur. </p>
<p>Ey oğlum, iyi dinle! Peygamberler yalnız Âlem-i halkın ibâdet etmesini istemişlerdir. (İslâmiyyet, beş şey üzerine kurulmuştur...) hadîs-i şerîfi bunu göstermektedir. Kalp Âlem-i halka çok yakın olduğu için, kalbin tasdîkini de istemişlerdir. Âlem-i emrin öteki dört latîfesinin sözünü etmemişlerdir. Bunları hesâba katmamışlardır. Doğrusu da budur. Çünki, Cennet ni’metleri, Cehennemdeki azâplar ve Allahu Teâlâ&#39;yı görmek ni’meti ve buna kavuşamamak felâketi hep Âlem-i halka olacaktır. Âlem-i emrin bunlarla ilgisi yoktur. Bundan başka, farz, vâcib ve sünnet ile ibâdetler, Âlem-i halktan olan ceset ile yapılmaktadır. İbâdetlerden, Âlem-i emir ile ilgili olanı, nâfilelerdir. İbâdetlerin sevâplarının miktârı, ibâdetin miktârı ile ölçülür. Bunun için, farzlardan hâsıl olan yakınlık, Âlem-i halkın yaklaşmasıdır. Nâfileler de, Âlem-i emrin yaklaşmasına sebep olur. Elbette nâfilenin kıymeti, farzın kıymeti yanında hiç gibidir. Okyânûs yanında, bir damla kadar bile değildir. Nâfilenin kıymeti, sünnetin yanında bile böyledir. Sünnet de, farzın yanında, okyânûs yanındaki bir damla su gibidir. Bu ikisinin yaklaştırması arasındaki büyük farkı, buradan anlamalıdır. Âlem-i halkın, Âlem-i emirden üstünlüğünü, bu farktan ölçmelidir. Çok kimseler, bu inceliği bilmedikleri için, farzları bırakıp, nâfilelerin yayılmasına çalışıyorlar. Câhil sôfiler, zikre, fikre sarılıp, farzları ve sünnetleri yapmakta gevşek davranıyorlar. Kırk gün çile çekmeği ve riyâzetler yapmağı beğeniyor, Cum’a namâzına ve cemâ’ate gitmiyorlar. Hâlbuki, bir farz namâzı cemâ’at ile kılmak, onların binlerle, kırk günlük çilelerinden dahâ faydalı olduğunu bilmiyorlar. Evet, islâmiyyetin edeplerini gözetmek şartı ile, zikir ve fikir çok faydalı ve pek kıymetlidir. Câhil hocalar da, nâfilelerin yayılmasına çalışıyor, farzların yapılmasına aldırış etmiyor, terk edilmesine sebep oluyorlar. Meselâ, Aşûre namâzının, Resûlullah&#39;tan “sallallahu aleyhi ve sellem” haber verildiği iyi bilinmiyor. Bunu cemâ’at ile ve ehemmiyet vererek kılıyorlar. Hâlbuki, nâfile namâzı cemâ’at ile kılmanın mekrûh olduğunu fıkıh kitâplarında okuyorlar. Farzları kılmakta gevşek davranıyorlar. Farzları müstehâb olan zamânlarında kılanları pek azdır. Vaktinde bile kılmıyorlar. Farzları cemâ’at ile kılmağa ehemmiyet vermiyorlar. Bir iki kişiden fazla cemâ’at toplandığı az görülüyor. Çok zamân da yalnız kılıyorlar. Din adamları böyle olursa, başkalarının nasıl yaptıklarını artık düşünmelidir. Bu kötü hâllerden dolayı, Müslümânlık za’îflemeğe başladı. Böyle işlerin zulmeti ile, günâhlar, bid’atler çoğaldı. Fârisî beyt tercemesi:</p>
<p>Az söyledim, dikkat ettim, kalbini kırmamağa,Bilirim üzülürsün, yoksa sözüm çoktur sana! </p>
<p>Nâfile ibâdetleri yapmak, insanı zıllara kavuşturur. Farzları yapmak ise, asla ulaştırır. Ancak, farzları tamâmlayan nâfileler, asla kavuşturmaya yardım ederler. Farzlardan sayılırlar. İşte, farzları yapmak, Âlem-i halka uygun oldu ki, asla götürür. Bütün farzlar asla yaklaştırırlar ise de, farzların en üstünü, en yükseği namâzdır. (Namâz, mü’minin mi’râcıdır) ve (Kulun, Rabbine en yakın olduğu zamânı, namâzda olduğu zamândır!) hadîs-i şerîfleri bunu haber vermektedir. (Allahu Teâlâ ile öyle vakitlerim vardır ki...) hadîs-i şerîfinde bildirilen, Resûlullah “sallallahü aleyhi ve sellem” efendimizin en kıymetli zamânları, bu fakîre göre, namâzdaki zamânıdır. Günâhları örten namâzdır. İnsanı kötü, çirkin şeyleri yapmaktan koruyan, namâzdır. Resûlullah&#39;ın “sallallahü aleyhi ve sellem” (Yâ Bilâl, beni ferâhlandır!) buyurarak, râhatlandırılmak istediği şey namâzdır. Dînin direği, namâzdır. Müslümânlık ile, kâfirliği birbirinden ayıran namâzdır. </p>
<p>Yine sözümüze gelelim. Âlem-i halkın, Âlem-i emirden dahâ üstün olduğunu açıklayalım: Âlem-i emir, bu dünyâda nasîbine kavuşmaktadır. Müşâhede, rü’yet hâsıl etmektedir. Yarın, Cennet ni’metleri, Âlem-i halka olacaktır. Nasıl olduğu anlaşılamayan tâm rü’yet ona nasîb olacaktır. (Müşâhede), zıllı görmektir. Kıyâmette, Allahu Teâlâ&#39;nın kendi görülecektir. Müşâhede ile rü’yet arasında ve zıl ile asıl arasında ne kadar ayrılık varsa, Âlem-i emir ile Âlem-i halk arasında da o kadar fark vardır. (Müşâhede), Velâyette olur. (Rü’yet) ise Nübüvvettedir ve Peygamberlere “aleyhimüssalavâtü vetteslîmât” uymakla şereflenenlere, onlara uydukları için nasîb olur. Velâyet ile Nübüvvet arasındaki farkı, buradan da anlamalıdır. </p>
<p>TENBÎH: Âlem-i emir ile bağlılığı dahâ çok olan bir ârif, Velâyetin derecelerine dahâ çok kavuşur. Âlem-i halk ile ilgisi dahâ çok olan da, Nübüvvetin derecelerine dahâ çok kavuşur. Bunun içindir ki, Îsâ “aleyhisselâm”, Velâyette dahâ ileri gitmiştir. Mûsâ “aleyhisselâm” da, Nübüvvette dahâ ileri gitmiştir. Çünki Îsâ aleyhisselâmda, Âlem-i emir kuvvetlidir. Bunun için, melekler gibi oldu. Mûsâ aleyhisselâmda, Âlem-i halk kuvvetli olduğu için müşâhede ile doymayıp, rü’yeti istedi. Bu mektûbun başında, Peygamberlerin, Peygamberlik derecelerindeki ayrılıklarının sebebini, ileride bildireceğiz demiştik. İşte, şimdi anlaşılmış oldu. Latîfelerinin aşağı veyâ yüksek olması, burada sebep olmamıştır. Latîfelerin aşağı veyâ yukarı olması, velâyette te’sîrli olur. Her şeyin doğrusunu ancak Allahu Teâlâ bildirir. </p>
<p>Ey oğlum “rahmetullahi aleyh”! Peygamberlik bilgileri, dinlerdir ve dinlerle bildirilen hükümlerdir. Bunlar, dahâ çok insanın bedeni ile ilgili bilgilerdir. Peygamberlerin de “aleyhimüssalavâtü vetteslîmât” Âlem-i halk ile ilgileri dahâ çok olduğu için, Peygamberliği, insanları çağırmak için, aşağı inmektir sanmışlardır. Velâyette olan derecelere yükseldikten sonra inmektir demişlerdir. Yükselmenin sonu ve yakınlığın çokluğu, bu inmekte olduğunu anlamamışlardır. Velâyetin yüksek derecelerindeki yakınlık, bu yakınlığın zıllarından bir zılla olan yakınlıktır. Bu yakınlık, görünüşte uzaklık sanılmaktadır. Velâyette olan yükselme, buradaki yükselmenin görüntülerinden biridir. Buradaki yükselme, görünüşte, iniş sanılmaktadır. Meselâ, dâirenin merkezi, çevresinden en uzak olan noktadır. Hâlbuki, dâirenin hiçbir noktası, çevreye, merkezinden dahâ yakın değildir. Çünki çevre, merkezin genişlenmiş, açıklanmış hâlidir. Bu bağlılık, merkezden başka, hiçbir noktada yoktur. Görünüşe bakan câhiller, bu yakınlığı anlayamazlar. Merkez, çevreye en uzak noktadır derler. Merkezin en yakın olduğunu söyleyene câhil ve ahmak derler. </p>
<p>Velâyet-i kübrâ derecesinde, Şerh-i sadr olunca, nefs-i mutmainne, makâmından yükselerek, göğüs makâmına çıkar. Buraya yerleşir. Böylece, yakınlığın sonuna ulaşmış olur. Velâyet-i kübrâ mertebesinin yükselmesindeki makâmların en üstünü, işte bu (Göğüs makâmı)dır. Bu makâma yükselenin görüşü keskin olur ve gizli şeyleri görür. Evet, en yükseğe çıkan, en uzağı görür. Nefs-i mutmainne, makâmına oturduktan sonra, akıl da, yerinden çıkarak, nefsin yanına gider ve (Akl-i mu’âd) ismini alır. Her ikisi birleşerek, çalışmağa başlarlar. </p>
<p>Ey oğlum “rahmetullahi aleyh”! Bu mutmainne, islâmiyyete karşı gelemez. Baş kaldıramaz. Bütün varlığı ile, Rabbine dönmüştür. Ona tutulmuştur. Onun rızâsını kazanmaktan başka, hiçbir düşüncesi yoktur. Ona itâ’at ve ibâdet etmekten başka bir düşüncesi yoktur. Önce, mahlûkların en kötüsü olan nefs-i emmâre, şimdi itmînân kazanmış ve Allahu Teâlâ&#39;yı râzı ederek, Âlem-i emrin latîfelerinden üstün olmuştur. Arkadaşlarının şefi olmuştur. Evet, muhbir-i sâdık “sallallahu aleyhi ve sellem”, (Cahillikte en ileride olanınız, islâm âlimi olunca, en ileriniz olur!) buyurmuştur. Bundan sonra, insanda islâmiyyete uymamak, başkaldırmak gibi şeyler görülürse, bunlar cesedi meydâna getiren maddelerden hâsıl olur. Gadab, şehvet, hırs gibi aşağı düşünceler bu maddelerden ileri gelmektedir. Bir şeye düşkün olmak, cimrilik, bayağı işler hep onlardan doğmaktadır. Hayvanlarda nefs-i emmâre yoktur. Hâlbuki bu kötülükler, hayvanlarda dahâ çok vardır. Resûlullah “sallallahü aleyhi ve sellem”, (Küçük cihâddan döndük, cihâd-ı ekbere geldik!) buyurduğunda, cihâd-ı ekber olarak, çok kimselerin dediği gibi nefisle cihâdı değil, belki cesed ile cihâdı bildirmiştir. Çünki nefisleri itmînâna kavuşmuş, Rablerinden râzı olmuş, Rableri de o mübârek nefislerden râzı olmuştur. Bu nefisler islâmiyyetten ayrılamaz. Rablerine karşı baş kaldıramazlar. Cesedi meydâna getiren maddelerin islâmiyyete uymuyor görünen arzûları ve baş kaldırmaları, dahâ iyisini yapmağı istememeleridir. İzin verilen şeyleri yapmalarıdır. Azîmeti ya’nî en iyisini terk etmeleridir. Yoksa, harâm işlemeği ve farzları, vâcipleri terk etmeği istemezler. </p>
<p>Ey oğlum “rahmetullahi aleyh”! Toprak maddeleri, nefs-i mutmainneden dahâ yukarı derecelere yükselirse de, nefs-i mutmainne, Velâyet makâmı ile ilgili olduğu için, Âlem-i emirden olmuştur. Sekir sâhibidir. Her şeyi unutacak makâmdadır. Bunun için, nefiste islâmiyyetten ayrılacak tâkat kalmamıştır. Toprak maddeleri ise, Peygamberlik makâmı ile ilgili olduklarından, şu’ûr, uyanıklıkları dahâ çoktur. Bunun için islâmiyetten ayrılık gibi şeyler, bunlarda bulunur. Böyle olmalarının fâydaları vardır. </p>
<p>Peygamberlik makâmı, Peygamberlerin sonuncusu ile sona ermiştir “sallallahu aleyhi ve sellem”. Fakat, bu makâmın derecelerine, ümmetinden Ona çok uyanları kavuşurlar. Bu olgunluklar, yüksek dereceler, Ashâb-ı Kirâmda çoktur. Tâbi’în ve Tebe-i tâbi’înden çok az kimseye de nasîb olmuştur. Onlardan sonra örtülü kalmıştır. Bunun yerine, zıl ile olan velâyet dereceleri çok görülmüştür. Bununla berâber, Resûlullah&#39;ın “sallallahü aleyhi ve sellem” vefâtından bin sene geçtikten sonra, nübüvvet makâmının derecelerinin yeniden meydâna çıkması umulur. Asla bağlı makâm ve dereceler, yine yayılır. Zıl ile olanlar gizlenirler. Hazret-i Mehdî “aleyhirrıdvân”, asla bağlı olan bu yüksek yolu, zâhir ve bâtın ile yayar. </p>
<p>Ey oğlum! Resûlullah&#39;a “sallallahu aleyhi ve sellem” tâm uyan bir kimse, Ona uymakla, nübüvvet derecelerini bitirince, mansab, makâm ehlinden ise, (İmâmet makâmı) verilir. Velâyet-i kübrâ derecelerini bitirene, (Hilâfet makâmı)nı verirler. Zıl derecelerinde, İmâmet makâmına uygun olan, (Kutb-i irşâd makâmı)dır. Hilâfet makâmına uygun olan da, (Kutb-i medâr makâmı)dır. Aşağıda bulunan bu iki makâm, sanki, yukarıda olan o iki makâmın zıllı gibidirler. Muhyiddîn-i Arabî hazretlerine göre, Gavs, Kutb-i medâr demektir. Ayrıca bir (Gavslık makâmı) yoktur demiştir. Bu fakîrin inandığına göre (Gavs), Kutb-i medârdan başkadır. Kutub, işlerinin birçoğunda, Gavsdan yardım ister. Ebdâlin makâmlarına getirilmesinde, Gavsin de te’sîri vardır. Bu, Allahu Teâlâ&#39;nın öyle bir ihsânıdır ki, dilediğine verir. Allahu Teâlâ&#39;nın ihsânları pek çoktur. </p>
<p>EK: Peygamberlik makâmına uygun olan ve Peygamberliğin velâyetine uygun olan ilimler ve ma’rifetler, Peygamberlerin “aleyhimüssalavâtü vetteslîmât” bildirdikleri dinlerdir. Peygamberlerin dereceleri ayrı ayrı olduğu için, dinler de, birbirlerinden ayrı olmuştur. Evliyânın, Velâyet makâmına uygun olan ma’rifetler ve tevhîdi, ittihâdı bildiren ilimler ve ihâta, sereyân haberleri ve yakînlik, berâberlik ve aynalık ve görüntülük ve şühûd ve müşâhede sözleri ise tasavvufçuların Şathıyâtı, hikâyeleridir. Kısacası, Peygamberlerin ilimleri, ma’rifetleri, Kitâb ile sünnettir. Evliyânın ma’rifetleri ise, (Füsûs) ile (Fütûhat-i Mekkiyye)dir. Fârisî mısra’ tercemesi: </p>
<p>Gül bahçemi gör de, bahârımı anla! </p>
<p>Evliyânın velâyeti, Allahu Teâlâ&#39;ya yaklaştırır. Peygamberlerin velâyeti, Allahu Teâlâ&#39;nın çok yakîn olduğunu gösterir. Evliyânın velâyeti, şühûd hâsıl eder. Peygamberlerin velâyeti, anlaşılamayan şeylere kavuşturur. Evliyânın velâyeti, Allahu Teâlâ&#39;nın pek yakın olduğunu anlayamaz. Buradaki câhilliğin ne demek olduğunu bilemez. Peygamberlerin velâyeti, çok yakın olduğu hâlde, yakınlığı uzaklık bilir. Şühûdu, görememek sayar. Fârisî mısra’ tercemesi:</p>
<p>Eğer söylersem, sonu gelmez! </p>
<p>Ey oğlum “rahmetullahi teâlâ aleyh”! Nübüvvetin kemâlâtı, ya’nî yüksek dereceleri ve bunun velâyetten üstün olduğu ve üç velâyet, ya’nî, Velâyet-i suğrâ ve Velâyet-i kübrâ ve Velâyet-i ulyâ arasındaki farklar ve her bir velâyetin ayrı ayrı ma’rifetleri ve her birine uygun olan yerler anlatılırken, söz çok uzadı. Çok şeyler ve tekrâr tekrâr yazıldı. Böylece, bu pek şaşırtıcı, yadırgayıcı bilgilerin anlaşılması kolaylaştırılmış oldu. Okuyucular, inanmamak tehlikesinden kurtarıldı. Bu bilgiler, keşif yolu ile ve zarûrî anlaşılan şeylerdir. Fikir yorarak ve teori kurarak elde edilmiş değildirler. Yapılan açıklamalar, câhillerin kolay anlayabilmeleri içindir. Belki de ilim adamlarının, zekî kimselerin kavrayabilmelerini kolaylaştırmak içindir. </p>
<p>Allahu Teâlâ&#39;nın bu fakîre “rahmetullahi teâlâ aleyh” bildirmiş olduğu tasavvuf yolu, işte anlaşılmış oldu. Başından sonuna kadar bildirildi. Bu yolun ana caddesi Sıddîkıyye yoludur. Bu yolda, nihâyet, bidâyette yerleştirilmiştir. Bu caddede konak yerleri yapılmıştır. Bu cadde olmasaydı, o kadar ileri gidilemezdi. Elimize geçen bu lezîz meyvenin tohumu, Buhârâ ve Semerkand&#39;dan getirildi. Hindistân toprağına ekildi. Bu toprak, Medîne ve Mekke bahçelerinden alınmıştır. Senelerce, fadıl suyu ile sulandı. İhsân ile terbiye olundu. Böylece yetişerek, bu ilim ve ma’rifet meyveleri hâsıl oldu. Bize bu doğru yolu ihsân eden, Allahu Teâlâ&#39;ya hamd olsun! Allahu Teâlâ, bizi doğru yola kavuşturmasaydı, kendimiz bulamazdık. Rabbimizin Peygamberleri doğru sözlü olarak gelmişlerdir. </p>
<p>Bu yüksek yola sülûk etmek, girip ilerlemek, yol gösteren Rehberi “kaddesallahü teâlâ sirrehül’azîz” sevmeğe bağlıdır. O, (Seyr-i murâdî) ile, ya’nî çekilerek, bu yoldan geçirilmiştir. Kuvvetle çekilerek, bu kemâlâta kavuşturulmuştur. Onun bakışları, kalp hastalıklarına şifâdır. Onun teveccühü, ya’nî sevgisine kavuşmak, ma’nevî hastalıkları giderir. Böyle kemâl sâhibi bir zât, zamânının imâmıdır. Asrının halîfesidir. Kutublar ve budelâ onun bulunduğu makâmın zıllarına kavuşmak için cân verirler. Evtâd ve nucebâ, onun kemâlâtı denizinden bir damlası ile doyarlar. Onun hidâyetinin ve irşâdının nûru, güneş ışıkları gibi, o istese de, istemese de, herkese gelmektedir. Fakat, istediklerine dahâ çok gönderir. Fakat, onun istemesi de, kendi elinde değildir. Çok olur ki, bir şeyi yapmak isteğinde bulunur. Fakat, içinden o istek gelmez. Onun nûru ile aydınlanarak, doğru yolu bulanların ve onun istemesi ile yükselenlerin, bu kazançlarını bilmeleri lâzım gelmez. Çok olur ki, uydukları şeyhin kemâlâtına kavuştukları ve herkese yol gösterdikleri zamân bile, kendi hidâyet ve rüşdlerini de, olduğu gibi anlayamazlar. Çünki, herkese ilim vermezler ve makâmları birer birer geçmenin ma’rifetini herkese ihsân etmezler. Evet, kavuşturan yollardan birinin önderliği kendisine verilmiş olan bir zâtın ilim sâhibi olması, elbette lâzımdır. Bunun, yolun inceliklerini bilmesi şarttır. Bu bildiği için, yolcuların da bilmesine lüzûm görülmemiştir. Onlar, bunun önderliği ile kemâle kavuşurlar ve başkalarının kavuşmalarına da yardım ederler. Fenâ ve Bekâ ile şereflendirirler. Fârisî mısra’ tercemesi: </p>
<p>Herkesin işini bitirmek için, birini seçer. </p>
<p>Bu yolda yetişmek ve başkalarını yetiştirmek aks ile, uzaktan te’sîr ederek olur. Tâlip, yol gösteren Rehberine “kaddesallahü teâlâ sirrehül’azîz” karşı kalbindeki muhabbet bağı ile, her ân onun gibi olmaktadır. Ondan aks eden, yayılan nûrlar ile temizlenir. Bunları anlamasına lüzûm yoktur. Nûrları saçan da, alan da bilmez. Güneş ışınları karşısında, her ân olgunlaşan, tatlılaşan karpuzun, bu değişikliğini bilmesine ne lüzûm vardır? Güneş de, karpuzu olgunlaştırdığını bilmez. Evet, başka yollarda çabalayarak ilerleyenlerin, bunu bilmesi lâzımdır. Ashâb-ı Kirâmın yolu olan bizim yolumuzda, ilerlemeği ve çekip götürmeği bilmek hiç lâzım değildir. Bununla berâber, bu yolun sürücüsü gibi olan önderi, derin ilim ve çok ma’rifet sâhibidir. Bunun içindir ki, bu yüksek yolda, diriler ve ölüler, büyükler ve çocuklar, gençler ve ihtiyârlar, kavuşmakta müsâvîdirler. Hepsi, sevgi bağları ile veyâ o ni’met sâhibinin kalbi ile çekmesi ile, isteklerinin sonuna varırlar. Bu, Allahu Teâlâ&#39;nın öyle bir ihsânıdır ki, dilediğine verir. Allahu Teâlâ, çok büyük ihsân sâhibidir.</p>
<p>Sona varmış olanın bilgisi olmaz ise de, hârikalar, kerâmetler gösterir. Çok olur ki bunların hâsıl olması, kendi isteği ile değildir. Çoğundan haberi bile olmaz. Herkes, Onun “rahmetullahi teâlâ aleyh” kerâmetlerini görür. Onun ise haberi yoktur. Sona ermiş olanda ilim yoktur demek, hiçbir hâlini bilmez demek değildir. Her birini ayrı ayrı inceden inceye bilmez demektir. Bunu yukarıda kısaca bildirmiştik. Onun hidâyet nûru, mürîdlerine vâsıtasız olarak veyâ bir, yâhut birkaç vâsıta ile, onun yoluna bağlı kaldıkları müddetçe akar. Onun yolunu değiştirerek, bozarak kirletirlerse, feyiz kesilir. Ra’d sûresinin onikinci âyet-i kerîmesinde meâlen, (Bir millet, kendi işlerini bozmazsa, Allahu Teâlâ da, onlara olan ni’metlerini değiştirmez!) buyuruldu. Ne kadar çok şaşılır ki, tarîkatçılar yaptıkları değişiklikleri, reformları, bu yolu düzeltmek, olgunlaştırmak sanıyorlar. Noksânlarını tamâmlıyoruz diyorlar. Bilmiyorlar ki, tamâmlamak ve olgunlaştırmak, her câhilin yapacağı iş değildir. Bir şey eklemek, her ahmağa yakışacak şey değildir. Fârisî beyt tercemesi:</p>
<p>Kıldan ince ma’nâlar var, kulağını eyle yakın!Her kürsîde nutk çekeni, bir şey bilir sanma sakın! </p>
<p>Sünnetlerin nûrunu, bid’atlerin zulmetleri ile örttüler. Resûlullah&#39;ın milletinin parlaklığını “alâ masdarihessalâtü vesselâmü vettehıyye” yeni yeni işlerin kirleri ile söndürdüler. Dahâ da çok şaşılır ki, birçokları, bu yenilikleri, bu reformları, güzel görüyorlar. Bid’atlere (Hasene) adını takıyorlar. Bu bid’atlerle, dîni yükseltiyoruz, islâmiyetin noksânlarını tamâmlıyoruz diyorlar. Herkesin bu bid’atleri yapmasını körüklüyorlar. Allahu Teâlâ bunları doğru yola getirsin! Bilmiyorlar ki, din bu bid’atlerden önce kâmil olmuştu. Allahu Teâlâ&#39;nın ni’meti tamâm olmuştu. Allahu Teâlâ, bu dinden râzı olmuştu. Mâide Sûresinin üçüncü [3] âyetinde meâlen, (Bugün dîninizi sizin için ikmâl eyledim. Üzerinize olan ni’metimi tamâmladım ve size din olarak islâmiyeti vermekle râzı oldum) buyuruldu. Dînin olgunlaşmasını, bu bid’atlerden, bu reformlardan beklemek, bu âyet-i kerîmeye inanmamak olur. Fârisî beyt tercemesi: </p>
<p>Az söyledim, dikkat ettim kalbini kırmamağa,Bilirim üzülürsün, yoksa sözüm çoktur sana! </p>
<p>İçtihâd derecesinde olan yüksek âlimler, dînin hükümlerini açığa çıkarmışlardır. Dinden olmayan şeyleri meydâna çıkarmış değillerdir. Görülüyor ki, içtihâd yolu ile bildirilen hükümler, sonradan meydâna çıkarılmamışlardır. Dinden olan, dînin temeli olan şeylerdir. Çünki, din bilgilerinin temelleri dörttür. Dördüncüsü, kıyâs ya’nî içtihâddır. </p>
<p>Ey oğlum! Kutb-i irşâdın feyiz vermesi ve ondan feyiz almakla ilgili ma’rifetler, (Mebde’ ve Me’âd) risâlesinde, (İfâde ve istifâde) bâbında yazılmıştı. Sırası gelmiş iken, faydalı olan bu ma’rifeti de, buraya yazıyorum. Orada yazılı olan ile karşılaştırınız! Kutb-i irşâd, kemâlât-ı ferdiyyeye de mâliktir. Çok az bulunur. Asırlardan, çok uzun zamân sonra, böyle bir cevher dünyâya gelir. Kararmış olan âlem, onun gelmesi ile aydınlanır. Onun irşâdının ve hidâyetinin nûrları, bütün dünyâya yayılır. Yer küresinin ortasından tâ Arşa kadar, herkese rüşd, hidâyet, îmân ve ma’rifet Onun yolu ile gelir. Herkes, ondan feyiz alır. Arada o olmadan, kimse bu ni’mete kavuşamaz. Onun hidâyetinin nûrları, bir okyânûs gibi, bütün dünyâyı sarmıştır. O deryâ, sanki buz tutmuştur. Hiç dalgalanmaz. O büyük zâtı tanıyan ve seven bir kimse, onu düşünürse, yâhut o, bir kimseyi sever, onun yükselmesini isterse, o kimsenin kalbinde, sanki bir pencere açılır. Bu yoldan, sevgisi ve ihlâsına göre, o deryâdan kalbi feyiz alır. Bunun gibi bir kimse, Allahu Teâlâ&#39;yı zikir ederse ve bu zâtı hiç düşünmezse, meselâ onu tanımazsa, yine ondan feyiz alır. Fakat, birinci feyiz dahâ fazla olur. Bir kimse, o büyük zâtı inkâr eder, beğenmezse, yâhut o büyük zât, bu kimseye incinmiş ise, bu kimse, Allahu Teâlâ&#39;yı zikir etse bile, rüşd ve hidâyete kavuşamaz. Ona inanmaması veyâ onu incitmiş olması, feyiz yolunu kapatır. O zât “kaddesallahü teâlâ sirrehül’azîz” bu kimsenin zararını istemese bile, hidâyete kavuşamaz. Rüşd ve hidâyet, var görünür ise de yoktur. Faydası çok azdır. O zâta inanan ve sevenler, onu düşünmeseler de ve Allahu Teâlâ&#39;yı zikir etmeseler de, yalnız sevdikleri için, rüşd ve hidâyet nûruna kavuşurlar. Mektûp burada tamâm oldu. Fârisî beyt tercemesi: </p>
<p>Sustum artık, zekîlere bu yeter,Çok bağırdım, dinleyen varsa eğer. </p>
<p>Âlemlerin rabbi olan Allahu Teâlâ&#39;ya hamd olsun! O, rahmândır ve rahîmdir. Onun resûlü Muhammed aleyhisselâma ve âline ve ashâbına sonsuz salât ve selâm olsun!</p>

</body></html>