<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>246.MEKTUP</b></center></p>
<p></font><font face="Verdana" size="3.5">Bu mektûp, mîr Muhammed Nu’mân&#39;a “kuddise sirruh” yazılmıştır.  </p>
<p>Aradığı makâma kavuştuğu ve kemâl ve tekmîl mertebeleri ve zamân zamân olan gevşekliğin sebebi bildirilmektedir: Bismillâhirrahmânirrahîm. Âlemlerin rabbi olan Allahu Teâlâ&#39;ya hamd olsun. Peygamberlerin efendisine ve Onun temiz Âlinin ve Ashâbının hepsine salât ve selâm olsun! Arka arkaya gelen kıymetli mektûplarınız bizleri çok sevindirdi. Oraya giden bulunmadığı için, her birine ayrı ayrı cevâp gönderilemedi. Affınızı dilerim. Mîr Dâvud ile gönderdiğiniz mektûp geldikten sonra, bir sabâh namâzından sonra kardeşlerimizin arasında oturmuştum. İsteyerek veyâ istemeyerek sizi düşündüm. Eskiden kalanlardan görülebilenlerin de yok olması için ve his olunan karanlıkların ve bulanıklıkların giderilmesi için çalıştım. Hilâl şeklindeki kemâliniz, tâm bedir hâline geldi. Hidâyet güneşinde bulunanların hepsi bu tâm ay üzerinde göründü. Öyle oldu ki, aranılan ve umulan kemâllerden, verilmedik hiçbiri kalmadı. Kabın alabildiği kadar dolduruldu. Bundan sonra, yavaş yavaş dahâ da alır. Bu hâlin Âlem-i misâldeki görüntüsü, uzun zamân karşımda kaldı. Böylece, doğruluğu iyice anlaşıldı. Bundan dolayı Allahu Teâlâ&#39;ya hamd olsun! Bu ni’mete kavuşacağınızı, dahâ önce gördüğünüz bir rü’yâ haber vermişti. Bu kavuşmağı çok istiyordunuz. Allahu Teâlâ&#39;ya hamd olsun ve şükür olsun ki, size karşı olan borcumu tamâm ödemiş oldum. Sözümü yerine getirmiş oldum. Bu kemâle uygun olarak, tâliplere çok faydalı olacağınızı ve oralarda, çöllerde bulunanların bile, mubârek varlığınızla nûrlanacaklarını ümît ederim. Ara sıra çalışmanızda gevşeklik olduğunu yazıyorsunuz. Aşırı kabz hâlinin buna sebep olduğu görünüyor. Sizin kabz hâliniz, çok ve uzun sürdüğü için bundan hâsıl olan durgunluk da uzun sürmektedir. Bununla berâber, ibâdetleri yapmak ve vazîfeleri yerine getirmek için kendinizi zorlayınız! Bu sene, yüksek bilgiler ve kıymetli ma’rifetler ihsân edildi. Bunları bildiren iki müsveddeyi kardeşimiz mevlânâ Muhammed Emîn götürdü. Orada, Hâcemiz hazretlerinin “kaddesallahu teâlâ sirrehül’azîz” (Rubâ’ıyyât)larından birkaçının açıklaması vardır. O rubâ’îleri Fîrûzâbâddaki kardeşlerimiz okurken yazmıştım. Rubâ’îleri açıklarken vahdet-i vücûd bilgileri de yazıldı. Âlimlerin sözleri ile Sôfiyyenin vahdet-i vücûd sözleri birbirlerine uygun getirildi. İki tarafın ayrılığı yalnız sözde bırakıldı. Müsveddelerden ikincisi, kıymetli oğlum Muhammed Sâdık&#39;a yazılan bir mektûptur. Çok uzun ve geniş yazılmıştır. Bu bilgilerin derecelerinin yüksekliği okunduğu zamân anlaşılır. Bir yerinde şüpheye düşerseniz sorunuz!</p>

</body></html>