<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>267.MEKTUP</b></center></p>
<p></font><font face="Verdana" size="3.5">Bu mektûp, mirzâ Hüsâmeddîn Ahmed&#39;e “rahmetullahi aleyh” yazılmıştır.  </p>
<p>Esrâr ve dekâık bildirilmektedir: Allahu Teâlâ&#39;ya hamd olsun! Onun sevgili Peygamberine ve Âline salât ve selâm olsun! Size ve bütün Müslümânlara duâlar olsun! Lutfederek, bu fakîre gönderdiğiniz mektûbu okumakla şereflendik. Allahu Teâlâ, buna karşılık olarak size iyilikler versin! Allahu Teâlâ&#39;nın, ihsân eylediği ni’metlerden hangisini yazayım? Onlara karşı şükrü nasıl bildireyim? Allahu Teâlâ&#39;nın tevfîkı ile yağdırılan ilimlerin ve ma’rifetlerin çoğu yazılıyor. Anlayan, anlamayan herkes okuyor. Fakat, ayrıca verilen ince ve gizli şeylerden hiçbiri açığa vurulamıyor. Hattâ harfle, işâretle de, bir şey söylenemiyor. Bu fakîrin ma’rifetlerini toplamış olan kıymetli oğlum, sülûk ve cezbe makâmlarına yükselmiş iken, ona da, bu ince bilgilerden söz edilemiyor. Bunların örtülmesine titizlikle çalışılıyor. Evet oğlum, bu gizli bilgilere kavuşmuştur ve yanılmaktan, şaşırmaktan korunmakta olduğunu biliyorum. Fakat, çok ince olduklarından dil tutuluyor. Gizlilikleri, ağzın açılmasını önlüyor. Hâlim, Eş-Şuarâ sûresi, onüçüncü âyetinin, (Göğsüm daralıyor, dilim tutuluyor) meâl-i şerîfine uygundur. Bu sırlar, beyâna gelmeyen cinsten değil, belki beyâna sığmayan sırlardır. Hâfızın feryâdı boşuna değil,Şaşacak şey çoktur onda, iyi bil! Saklamak için uğraştığımız bu ni’metlerin hepsi, Peygamberlerin “aleyhimüssalavâtü vetteslîmât” Peygamberlik kaynaklarından gelmektedir. Meleklerin yüksekleri de, bu ni’mete ortaktırlar. Peygamberlerin “aleyhimüssalavâtü vetteslîmât” izinde gidenlerden dilediklerini de bu ni’metle şereflendirirler. Ebû Hüreyre “radiyallahu anh” hazretleri buyurdu ki, (Resûlullah “sallallahu aleyhi ve sellem” efendimizden iki ilim öğrendim. Bu iki ilimden birini size açıkladım. İkinci ilmi eğer bildirir isem, beni öldürürsünüz). Bu ikinci ilim, gizli olan ilimdir. Bunu herkes anlayamaz. Bu, Allahu Teâlâ&#39;nın büyük ni’metidir. Bu ni’meti dilediğine verir. Allahu Teâlâ, büyük ni’metler vericidir. Çok kıymetli hocamın çocuklarına yazılan mektûbu, lütfen gözden geçiriniz! Kıymetli efendim! Bu fakîre göre, tasavvufta bid’at meydâna çıkarmanın çirkinliği, dinde bid’at yapmanın çirkinliğinden az değildir. Tasavvufun bereketleri, bid’at çıkmadığı müddetçe akar gelir. Tasavvufta bir değişiklik yapılınca, feyizler ve bereketlerin gelmesi de durur. Bunun için tarîkatta bir değişiklik olmamasına çok dikkat etmelidir. Tarîkattan olmayanlarla görüşmemelidir. Her nerede ve her kim olursa olsun, tarîkatı değiştiren bir şey görülürse, zorla ve elbette önlemelidir. Tarîkatın doğrusunu kuvvetlendirmeli ve yaymalıdır. Vesselâm, vel-ikrâm.</p>

</body></html>