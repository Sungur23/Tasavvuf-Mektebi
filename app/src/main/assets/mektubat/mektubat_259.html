<html> <head><style type="text/css">@font-face {font-family:Candara;src: url("file:///android_asset/fonts/Candara.ttf")}body{}  </style> </head> <body><p><font face="Verdana" size="4.0" color="red"><center><b>259.MEKTUP</b></center></p>
<p></font><font face="Verdana" size="3.5">Bu mektûbu oğlu, aklî ve naklî ilimlerde yükselmiş, hâce Muhammed Sa’îd “rahmetullahi aleyh” hazretlerine yazmıştır.  </p>
<p>Peygamberler “aleyhimüssalavâtü vetteslîmât” gönderilmesinin fâydaları ve aklın yalnız başına Allahu Teâlâ&#39;yı tanıyamayacağı ve dağda büyümüş ve câhillik zamânında ya’nî Peygamber gönderilmemiş olan zamânlarda yaşamış kâfirlerin ve kâfir memleketlerinde ölen kâfir çocuklarının Âhirette ne olacakları ve dünyânın her yerine, meselâ eski hindlilere Peygamberler gelmiş olduğu bildirilmektedir: Allahu Teâlâ&#39;ya sonsuz hamd olsun ki, bizleri Müslümân olmakla şereflendirdi. O, doğru yolu göstermeseydi, kim bulabilirdi? Onun Peygamberlerine “aleyhimüssalavâtü vesselâm” inanırız. Hepsi doğru söylemiştir.Allahu Teâlâ&#39;nın, insanlara Peygamberleri “aleyhimüssalavâtü vesselâm” göndermesi en büyük ni’metdir. Bu iyiliğin şükrü, hangi ağız ile yapılabilir? Hangi kalp, onları göndermenin iyiliğini kavrayabilir? Hangi vücûd ve a’zâ, o iyiliklere şükür olabilecek bir şey yapabilir? O büyük insanların mübârek varlıkları olmasaydı, bu âlemi yaratanın varlığını, biz kısa akıllı insanlara kim gösterirdi? Eski yunânlıların ilk feylesofları, o kadar zekî ve kurnaz oldukları hâlde, yaratanın varlığını anlayamadılar. Bu kâinât, böyle gelmiş, böyle gider, cânlılar da birbirlerinden meydâna gelip ürer. Bu böylece devâm eder, dediler. Câhillik devri geçip, yeni Peygamberlerin “aleyhimüssalavâtü vetteslîmât” da’vetlerinin nûrları ile, âlem aydınlanınca, sonra gelen yunân feylesofları, o nûrların ışıkları ile uyanarak, üstâdlarının sözlerini reddetti. Bir yaratanın bulunduğunu kitâplarına yazdılar ve bir olduğunu isbât ettiler. O hâlde, insan aklı, o büyüklerin nûrları ile aydınlanmadıkça, bunu bulamıyor. Peygamberler “aleyhimüssalavâtü vettehıyyât” olmadıkça, bizim düşüncelerimiz, doğru yola yaklaşamıyor. Ebû Mensûr-i Mâtürîdî “rahmetullahi aleyh” ve yetiştirdiği büyükler, acabâ neden Allahu Teâlâ&#39;nın varlığını ve birliğini, aklın yalnız başına bulabileceğini söylediler? Dağda, çölde yetişip de putlara tapanların, Peygamberlerden haberi olmasa bile Cehenneme gideceklerini söylediler. Akılları ile bulmaları lâzım idi, dediler. Biz böyle anlamıyoruz. Bunların kendilerine, hakîkat duyurulmadıkça, kâfir olmayacaklarını söylüyoruz. Bu haber de, Peygamberler “aleyhimüssalavâtü vettehıyyât” ile gönderilmektedir. Evet, Allahu Teâlâ, aklı, doğru yolu bulmak için yaratmış ise de, yalnız başına bulamaz. Akla, o yol haber verilmedikçe, şiddetli azâp yapılmaz.Suâl: Dağda yetişip, hiçbir din duymayıp puta tapan müşrikler, Cehennemde sonsuz kalmazsa, Cennete girmesi lâzım gelir. Bu da olamaz. Çünki müşriklere, Cennet harâmdır, ya’nî yasaktır. Bunların yeri Cehennemdir. Nitekim, Allahu Teâlâ, Mâide Sûresi yetmişbeşinci âyetinde, Îsâ aleyhisselâmın meâlen, (Allahu Teâlâ&#39;dan başkasına tapanlar, başkalarının sözlerini Onun emirlerinden üstün tutanlar, Cennete giremez. Onların konacağı yer Cehennemdir) dediğini beyân buyurdu. Âhirette Cennet ile Cehennemden başka yer de yoktur. (A’râf)da kalanlar, bir müddet sonra Cennete gideceklerdir. Sonsuz kalınacak yer, yâ Cennettir, yâ Cehennem! Bunlar hangisinde kalacaktır? Cevâp: Buna cevâp vermek çok güç! Kıymetli yavrum! Biliyorsun ki, çok zamân bunu, bana sormuştun. Kalbe râhat verecek bir cevâp bulunmamıştı. Bu suâli, hal etmek için, (Fütûhât-i mekkiyye) sâhibinin [Muhyiddîn-i Arabî]: (Peygamberimiz “sallallahu aleyhi ve sellem”, kıyâmet günü, bunları dîne da’vet eder. Kabûl eden Cennete, etmeyen Cehenneme sokulur) sözü, bu fakîre iyi gelmiyor. Çünki Âhiret, mükâfat yeridir, hesâp yeridir. Emir yeri, iş yeri değildir ki, oraya Peygamber gönderilsin! Çok zamân sonra, Allahu Teâlâ, merhamet ederek, bu mes’elenin hâllini ihsân eyledi. Şöyle bildirdi ki, bu müşrikler, ne Cennette, ne Cehennemde kalmayacak, Âhirette dirildikten sonra, hesâba çekilip, kabâhatleri kadar mahşer yerinde azap çekecektir. Herkesin hakkı verildikten sonra, bütün hayvanlar gibi, bunlar da, yok edileceklerdir. Bir yerde sonsuz kalmayacaklardır. Bu cevâbımız Peygamberlerin “aleyhimüssalavâtü vetteslîmât” huzûrunda söylenseydi, hepsi beğenir, kabûl buyururdu. Her şeyin doğrusunu Allahu Teâlâ bilir. Herkesin aklı, birçok dünyâ işlerinde bile, şaşırıp yanılırken, iyiliklerine, merhametine son bulunmayan sâhibimizin, Peygamberleri ile haber vermeden, yalnız akılları ile bulamadıkları için, kullarını sonsuz olarak ateşte yakacağını söylemek, bu fakîre ağır geliyor. Böyle kimselerin sonsuz olarak Cennette kalacaklarını söylemek, nasıl çok yersiz ise, sonsuz azâp çekeceklerini söylemek de, öyle yersiz oluyor. Nitekim, i’tikâdda ikinci imâmımız Ebül-Hasan-i Alî Eş’arî, bunların Cehenneme girmeyeceklerini söylüyorsa da, bu sözünden, Cennette kalacakları anlaşılıyor. Çünki, ikisinden başka yer yoktur. O hâlde, cevâbın doğrusu bize bildirilendir. Ya’nî mahşer günü, hesâpları görüldükten sonra, yok edileceklerdir. Bu fakîre göre, kâfirlerin çocukları da böyle olacaktır. Çünki Cennete girmek, îmân iledir. Yâ kendisi îmân etmiş olacak veyâ îmânlının çocuğu olduğu için, yâhut ana-babası birlikte mürted olunca, kendisi Dâr-ül-islâmda kaldığı için îmânlı sayılmış olacaktır. Dâr-ül-islâmda bulunan müşriklerin çocukları ve zimmîlerin çocukları da Dâr-ül-harbdeki kâfirlerin çocukları gibidir. Çünki bu çocuklarda îmân yoktur. Bunlar Cennete giremez. Cehennemde sonsuz kalmak da, teklîften sonra, inanmamanın cezâsıdır. Çocuk ise, mükellef değildir. Bunlar hayvanlar gibi, diriltilip, hesâpları görüldükten sonra, yok edileceklerdir. Eskiden, bir Peygamberin vefâtından sonra, çok vakit geçip, zâlimler tarafından din bozulup, unutulduğu zamânlarda yaşayıp, Peygamberlerden haberi olmayan insanlar da kıyâmette böyle sonradan, tekrâr yok edileceklerdir. Ey yavrum! Bu fakîr, çok geniş ve çok derin düşünüyorum da, Peygamberimizin “sallallahu aleyhi ve sellem” haberi yetişmeyen, yer yüzünde, hiçbir yer kalmadığını anlıyorum. Bütün dünyânın, Onun da’vet nûru ile, güneş gibi aydınlandığı görülüyor. Hattâ, duvâr arkasında bulunan, Ye’cûc ve Me’cûca bile ulaşmış bulunuyor. Eski zamânlarda da, bütün dünyâda Peygamber gönderilmedik bir yer kalmamış gibidir. Hattâ, bundan en mahrûm zan edilen, Hindistân&#39;da bile hindlilerden bir Peygamber yapılmış; Allahu Teâlâ&#39;nın emirleri bildirilmiştir. Hindistân&#39;ın ba’zı kısımlarında, anlaşılıyor ki, Peygamberlerin “aleyhimüssalavâtü vetteslîmât” nûrları, küfür karanlıkları içinde, yıldızlar gibi parlamıştır. Eğer merâk ediyor isen, bu şehirleri söyleyebilirim. Ba’zı Peygamberlere bir kişi bile inanmamış, kimse kabûl etmemiştir. Yalnız bir kişinin inandığı Peygamberler de olmuştur. Ba’zılarına da, iki veyâ üç kimse îmân etmiştir. Hindistân&#39;da bir Peygambere, üç kişiden çok inanan olduğu görülemiyor. Ya’nî, dört tâne ümmeti bulunan Peygamber olmamıştır. Hindlilerin tapındıkları kimselerden ba’zılarının kitâplarında, Allahu Teâlâ&#39;nın varlığı ve sıfatları hakkında görülen yazıları, hep o Peygamberin ışıklarının akisleridir. Çünki her asırda, her ümmete Peygamber “aleyhimüssalâtü vesselâm” gelerek Allahu Teâlâ&#39;nın varlığını ve sıfatlarını bildirmiştir. Onların mübârek varlıkları olmasaydı, küfür ve günâh pislikleri ile kirlenmiş olan akıllar, îmân devletine kavuşamazdı. Bu ahmaklar, çürük akılları ile, herkesi kandırıp, kendilerine tapmağa zorlamış, kendilerinden başka bir kuvvetin bulunmadığını sanmışlardı. Nitekim, Mısır fir’avunları: (Eğer benden başkasına taparsan, seni hapsederim) demişti. Ba’zıları da, bu kâinâtın bir yaratanı olduğunu işittiklerinden, kendilerine yaratıcı, dediremeyeceklerini anlayarak, bir yaratanın varlığını söylemiş, fakat bunun kendilerine sirâyet ettiğini bildirerek, bu hîle ile insanları kendilerine taptırmaya uğraşmışlardır. Suâl: Hindistân&#39;da, Peygamber “aleyhimüssalavâtü vesselâm” gönderilmiş olsaydı, biz de işitirdik. Dilden dile, her tarafa yayılırdı? Cevâp: Bunlar, bütün Hindistân&#39;a gönderilmiş değildi. Ba’zıları, bir şehre, hattâ bir köye idi. Allahu Teâlâ, bir millet veyâ bir şehir ahâlîsinden en iyisini bu devletle şereflendiriyor, o da, Allahu Teâlâ&#39;nın varlığını, birliğini ve emirlerini, Ondan başka kimsenin bir şey yaratamayacağını insanlara bildiriyordu. Onlar da, ona inanmıyor, inkâr ediyordu. Câhil, yalancı, deli diye alay ediyorlardı. Azgınlıkları, ona eziyetleri artınca, Allahu Teâlâ da, onları helâk ediyordu. Uzun zamân sonra, başka bir Peygamberi, böylece gönderiyor ve yine böyle oluyordu. Hindistân&#39;da böylece yıkılmış, şehir harâbeleri çok görülmektedir. Şehirlerin bu sebepten harâb oldukları ve Peygamberlerin da’vetleri, etrâftaki insanlar arasında yayılıp, uzun zamân dillerde dolaşıyordu. Peygamberlere “aleyhimüssalavâtü vesselâm” çok kimse inansaydı ve mü’minler hâkim olarak kalsalardı, o zamân, bizim de haberimiz olurdu. Fakat bir kişi, birkaç gün nasîhat edip gider, buna kimse inanmaz ve bir başkasına, ancak bir kişi, iki kişi inanırsa, bize nasıl haber gelebilir. Çünki kâfirler, dîni söndürmeğe çalışıyor, babalarının yoluna uymayan dîni beğenmiyorlardı. Kim haber verecek ve kime söyleyecek. Sonra Resûl, Nebî ve Peygamber kelimeleri, fârisî ve arabîdir. Hind lügatinde bu kelimeler yok idi ki, o Peygamberlere de, bu isimler verilmiş olsun. Nihâyet şunu da söyleyelim ki, Hindistân&#39;ın Peygamber gelmeyen ve doğru yol gösterilmeyen yerleri de var dersek, buralardaki insanlar, dağda, çölde yetişen müşrikler gibi olup, inât ettikleri ve herkesi kendilerine taptırdıkları hâlde bile, Cehenneme girmez ve ebedî azâp görmezler. Böylelerin Cehenneme girmesi, akl-ı selîme, ya’nî şaşmayan akıllara uygun olmadığı gibi, yanılmayan keşifler de, buna müsâ’ade etmez. Fakat, bunlardan inât edenlerin bir kısmının Cehenneme gittiklerini görmekteyiz. Her şeyin doğrusunu, ancak Allahu Teâlâ bilir.</p>

</body></html>